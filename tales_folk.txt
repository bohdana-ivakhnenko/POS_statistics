Дві білки знайшли горіх і повадилися між собою. – Він мій, – сказала перша білка, – бо я його перша знайшла. – Ні, він мій, – кричала друга. – Я його підняла. Услухала цю суперечку лисиця. – Не сваріться, – сказала вона, – я помирю вас! Стала між білками, розкусила горіх і сказала: – Ця половина належить тому, хто увидів горіх, ця ж – тому, хто його підняв; а зерно – мені: за те, що я вас помирила. По сих словах передала білкам порожні скорлупи, зерно ж положила собі в рот і втекла.

Зосталося три брати сиротами – ні батька, ні неньки. І нема в них нічого, ні хазяйства, ні хати. Ото й пішли вони всі втрьох найматися. Аж іде дід старий-старий, борода біла. Розповіли йому брати про свою біду, а дід каже: – Будьте ви мені сини, а я вам батько. Я з вас людей пороблю, навчу, як жити, з правдою не розминаючись. Згодились вони та й пішли з тим дідом. Ідуть темними лісами, широкими полями. Аж бачать – стоїть хатка чепурна, біленька, у вишневому садочку, квітками обсаджена. Вибігає з хати дівчина, така гарна, як та квіточка. – Коли б мені цю дівчину посватати, та ще щоб були в мене воли та корови! – каже старший брат. – Добре, ходім сватати! – дід-батько до нього. – Живи щасливо, та тільки за правду не забувай! От висватали вони ту дівчину, відгуляли весілля. Старший син хазяїном став і в тій хаті зостався. Ідуть вони далі втрьох. Коли знову стоїть хата гарна, а коло неї млин і ставочок, і дівчина гарна щось робить коло хати. То підстарший брат тільки глянув і каже: – Коли б мені ту дівчину за себе взяти, та ще щоб млин і ставочок, то я б у млині сидів та й хліб мав, поки мого віку. Посватали вони дівчину, відгуляли весілля. – Ну, синку, тепер живи щасливо та правду не забувай. Ідуть далі вдвох. Бачать – хатка вбога стоїть. І дівчина виходить з хати, дуже гарна, як зірочка ясна, а вбога така, що лата на латі. – Коли б мені з цією дівчиною одружитися, то робили б ми, і хліб у нас був би, не забували б ми і про вбогих людей. – Добре, синку, – так і буде. Гляди ж тільки, правди не забувай! Оженив і його та й пішов собі по світах. А три брати живуть. Старший брат так забагатів, що вже будинки собі помурував, червонці складає та тільки про те й думає, як би йому тих червонців найбільше постягати. Підстарший брат теж забагатів. Стали за нього наймити робити, а сам він тільки лежить, їсть, п'є та порядок дає. Найменший так собі живе: коли що вдома є, то й з людьми поділиться. Повертається дід-батько подивитися, як то його сини живуть. Приходить до найстаршого старцем убогим, милостині просить. У сина добра, що страх: будинки муровані, стоги, товару повні обори, комори добра повні, гроші... А милостині не дав! Пішов дід. Відійшов з версту, став, оглянувся назад на ту господу та на те добро – і все добро запалало. У підстаршого брата і млинок, і ставок, і хазяйство гарне. Сам він у млині сидить. Уклонився дід низенько! – Дай, чоловіче добрий, хоч трохи борошна, я не маю чого з'їсти. – Шкода, я ще й собі не намолотив. Багато вас тут таких валандається! – відповів син. Відійшов дід трохи, оглянувся, – так і охопило той млин полум'ям. Приходить дід до третього брата. А той живе вбого, хатка невелика, тільки чистенька. Зробився дід уже таким обшарпаним, обідраним. – Дай, – каже, – хоч шматочок хліба! – Ідіть, дідусю, до хати – там вас і нагодують, і з собою дадуть. Жінка, як побачила, що дід такий обідраний, пожаліла його, дала штани й сорочку перевдягти. А як надівав, побачила в нього на грудях велику страшну рану. – Що це за рана? – Від неї мені скоро смерть буде, бо вилікувати її може тільки попіл з тієї хати, яку господар сам спалить. Та хто ж це зробить?! Замислився найменший брат... і жінку пита. А жінка каже: – Ми хату вдруге наживемо, а добрий чоловік як умре, то вже другого життя йому не буде. Повиносили вони дітей... Глянув чоловік на хату – шкода йому свого добра. А діда ще жалкіше. Взяв та й підпалив. Так ураз хата полум'ям взялась – де й ділася. А замість неї постала інша хата, така гарна та пишна! А дід стоїть та тільки всміхається. – Бачу, сину, що з вас трьох тільки ти й не розминувся з правдою. Живи ж щасливо!

Жили собі дід та баба. І були вони дуже вбогі. От баба й каже: – Ти б старий, пішов у ліс та вирубав липку, щоб було чим протопити. – Добре, – каже дід. Узяв сокиру та й пішов у ліс. Приходить дід до лісу, вибрав липку. Тільки-но замахнувся сокирою, щоб рубати, коли чує – говорить до нього липка людською мовою. – Ой, не рубай мене, чоловіче добрий, я тобі в пригоді стану! Дід з переляку й сокиру опустив. Постояв, подумав та й пішов додому. Приходить додому та й розповідає про свою пригоду. А баба й каже: – От який же ти дурень. Піди зараз же до липки та попроси конячку з возом. Хіба ми ще не находились з тобою? – Та як так, то й так, – каже дід. Надів шапку та й пішов. Приходить до липки та й каже: – Липко, липко, казала баба, щоб ти дала нам коняку з возом. – Добре, – каже липка, – іди додому. Прийшов він додому, а біля хати стоїть віз, і конячка біля його прив'язана. – Бач, старий, – каже баба, – тепер і ми люди. От тільки хата наша от-от завалиться. Піди, старенький, попроси ще й хату. Може, дасть. Пішов дід до липки, попросив і хату. – Добре, – каже липка, – іди додому. Приходить дід до двору і не пізнає: замість старої хати стоїть нова, гарна хата. Радіють обоє, як діти. – А що, старий, якби ти попрохав ще й худоби та птиці. Тоді, здається, вже й нічого нам не треба. Пішов дід до липки, попросив худоби і птиці. – Добре, – каже липка, – іди додому. Приходить дід і не натішиться. Повен двір худоби й птиці. – Ну, тепер уже нам більш нічого не треба, – каже дід. – Ні, старенький, ще піди попроси й грошей. Пішов дід до липки і попросив гроші. – Добре, – каже липка, – іди додому. Приходить дід, а баба сидить за столом і золоті гроші в купки складає. – Треба, – каже, – ще, щоб усі люди боялися, бо ми ж багачі. Піди, старий, до липки, попроси, нехай зробить так, щоб нас усі люди боялись. Пішов дід до липки, попрохав дід липку, щоб так зробила. – Добре, – каже липка, – іди додому. Прийшов дід додому, а там у них повно війська та поліції, і всі їх охороняють. Але старій і цього мало. – Що ж, – каже вона, – треба ще, щоб усі люди в селі були нашими батраками, бо чого ж нам більше хотіти – все ж у нас є. Пішов дід до липки та й просить, щоб зробила вона так. Довго мовчала липка, а потім каже: – Іди додому, зроблю ще вам останнє. Приходить дід додому, аж дивиться: нічого нема, стоїть та сама стара хата і баба коло неї. Так покарала липка за те, що ненажерлива баба хотіла людей батраками зробити.

Були собі дід та баба. Поїхав дід на ярмарок та й купив собі козу. Привіз її додому, а рано на другий день посилає дід старшого сина ту козу пасти. Пас, пас хлопець її аж до вечора та й став гнати додому. Тільки до воріт став доганяти, а дід став на воротях у червоних чоботях та й питається: – Кізонько моя мила, кізонько моя люба! Чи ти пила, чи ти їла? – Ні, дідусю, я й не пила, я й не їла: тільки бігла через місточок та вхопила кленовий листочок, тільки бігла через гребельку та вхопила водиці крапельку, – тільки пила, тільки й їла! От дід розсердився на сина, що він погано худоби доглядає, та й прогнав його. На другий день посилає другого сина – меншого. Пас, пас хлопець козу аж до вечора та й став гонити додому. Тільки став до воріт доганяти, а дід став на воротях у червоних чоботях та й питається: – Кізонько моя мила, кізонько моя люба! Чи ти пила, чи ти їла? – Ні, дідусю, я не пила, я й не їла: тільки бігла через місточок та вхопила кленовий листочок, бігла через гребельку та вхопила водиці крапельку, – тільки пила, тільки й їла! От дід і того сина прогнав. На третій день посилає вже жінку. От вона погнала козу, пасла весь день; ввечері стала доганяти до двору, а дід уже стоїть на воротях у червоних чоботях та й питається: – Кізонько моя мила, кізонько моя люба! Чи ти пила, чи ти їла? – Ні дідусю, я й не пила, я й не їла: бігла через місточок, ухопила кленовий листочок, бігла через гребельку, вхопила водиці крапельку, – тільки пила, тільки й їла! От дід прогнав і бабу. На четвертий день погнав він уже сам козу, пас увесь день, а ввечері погнав додому і тільки надігнав на дорогу, а сам навпростець пішов; став на воротях у червоних чоботях та й питається: – Кізонько моя мила, кізонько моя люба! Чи ти пила, чи ти їла? – Ні, дідусю, я не пила, я й не їла: бігла через місточок та вхопила кленовий листочок, бігла через гребельку, вхопила водиці крапельку, – тільки пила, тільки й їла! От тоді дід розсердився, пішов до коваля, висталив ніж, став козу різати, а вона вирвалась та й утекла в ліс. У лісі бачить коза зайчикову хатку, – вона туди вбігла та й заховалась на печі. От прибігає зайчик, коли чує – хтось є в хатці. Зайчик і питається: – А хто, хто в моїй хатці? А коза сидить на печі та й каже: От зайчик злякавсь, вибіг з хатки, сів під дубком. Сидить та й плаче. Коли йде ведмідь та й питається: – Чого ти, зайчику-побігайчику, плачеш? – Як же мені, ведмедику, не плакати, коли в моїй хатці звір страшний сидить! А ведмідь: – От я його вижену! Побіг до хатки: – А хто, хто в зайчиковій хатці? А коза з печі: Ведмідь і злякався. – Ні, – каже, – зайчику-побігайчику, не вижену – боюсь. От ізнов пішов зайчик, сів під дубком та й плаче. Коли йде вовк і питається: – А чого це ти, зайчику-побігайчику, плачеш? – Як же мені, вовчику-братику, не плакати, коли в моїй хатці звір страшний сидить! А вовк: – От я його вижену! – Де тобі його вигнати! Тут і ведмідь гнав, та не вигнав. – Отже, вижену. Побіг вовк до хатки та й питається: – А хто, хто в зайчиковій хатці? А коза з печі: Вовк і злякався. – Ні, – каже, – зайчику-побігайчику, не вижену – боюсь. Зайчик ізнов пішов, сів під дубком та й плаче. Коли біжить лисичка, побачила зайчика та й питається : – А чого ти, зайчику-побігайчику, плачеш? – Як же мені, лисичко-сестричко, не плакати, коли в моїй хатці страшний звір сидить! А лисичка: – От я його вижену! – Де тобі, лисичко, його вигнати! Тут і ведмідь гнав – не вигнав, і вовк гнав, та не вигнав, а то ти! – Отже, вижену. Побігла лисичка до хати та й питає: – А хто, хто в зайчиковій хатці? Коза з печі: От лисичка теж злякалась. – Ні, – каже, – зайчику-побігайчику, не вижену – боюсь. Пішов зайчик, сів під дубком та й знову плаче. Коли це лізе рак-неборак та й питається: – Чого ти, зайчику-побігайчику, плачеш? – Як же мені не плакати, коли в моїй хатці страшний звір сидить! А рак: – От я його вижену! – Де тобі його вигнати! Тут ведмідь гнав, та не вигнав, і вовк гнав, та не вигнав, і лисиця гнала, та не вигнала, а то ти! – Отже, вижену! От поліз рак у хатку та й питається: – А хто, хто в зайчиковій хатці? А коза з печі: А рак усе лізе та лізе, виліз на піч та: Та як ущипне козу клешнями!.. Коза як замекає, та з печі, та з хати – побігла, тільки видно! От тоді зайчик радий, прийшов у хатку та так уже ракові дякує. Та й став жити в своїй хатці.

Давно-давно, ще за старих часів жив один цар. І дуже він ненавидів старих людей. Коли людина ставала немічною, він наказував її вивозити в дрімучі ліси і там покидати. А в одного царевого слуги був старенький батько. От він взяв його на плечі та й поніс у ліс, щоб там залишити на поталу хижим звірам. По дорозі царський слуга втомився і сів відпочити. А батько сказав йому, що багато років назад він ніс сюди свого батька. Тому не треба радіти з чужої біди, бо й до тебе вона прийде. Син задумався і сказав: – А й справді і мене така доля чекає в майбутньому. Я цього дуже не хочу. Забрав він свого батька додому і помістив у невелику хижку. Коли поряд нікого не було, він випускав свого тата погуляти, а потім знову ховав. Одного разу цар вирушив у похід. Слуга у скриню заховав батька і повіз з собою. Довгий час були в поході і не стало в них води. Де не копали, а води не знайшли. Люди вже почали помирати від спраги. Тоді слуга звернувся до свого тата, попросив допомоги. Старий чоловік, сказав, що треба пустити вперед бика. Де той буде бити рогом землю, там треба копати колодязь. Слуга зі своїми супутниками взялися копати саме в тому місці, де бив рогом і ратицями бик. За якийсь час віднайшли воду. Всі напилися досхочу. Коли вирушили в дорогу, то батько порадив синові висипати в це місце зернятка пшениці, а коли будуть вертатися з походу, зберуть гарний врожай. І ще багато мудрих порад давав батько синові. Коли верталися назад, то зібрали такий урожай пшениці, що все царство можна було прогодувати. Живі й неушкоджені вони повернулися додому. А поведінка слуги здавалася цареві дивною. Тому одного разу він закликав його і став розпитувати. Юнак сказав, що розповість усе, якщо цар простить йому за непослух. Цар пообіцяв просити. І слуга розповів, що тільки поради його батька допомогли їм в тяжкому поході. Відтоді заборонив цар кидати старих людей у дрімучому лісі. А на честь слуги, який слухав мудрих батьківських порад, влаштували пишний бенкет.

У невеличкій хатинці край села мешкало котяче подружжя. Якось пухнастий господар схаменувся: – Зима вже на порозі, а про чоботи ми й не подбали. – То піди до міста, допоки не випав сніг, – запропонувала дружина, – та купи взуття. Уранці, щойно зійшло сонечко, смугастий вирушив у дорогу. Уже здолав чималий шлях, коли зустрів молодого лиса. – Куди це Ви, пане Коцький, прямуєте? – поцікавився рудий. – У місто, – зізнався кіт. – Хочу собі та дружині чоботи купити, бо вже й зима настала, а ходити босоніж дуже холодно. – А навіщо далеко йти? Тут неподалік є чудовий чоботар, на ім’я Вовк. Він такий умілий майстер, що будь-яке взуття пошиє. – Дякую за пораду, пане Лисе, – вдоволено промуркотів пухнастий. – Завітаймо до нього! І рудий повів нерозважливого кота плутаними стежинами. Варто зауважити, що смугастик ніколи в лісі не бував, тому й не знав, якими небезпечними бувають звірі. Щойно мандрівники опинилися в самій хащі, як лис пригрозив: – Давай гроші, а не то – смерть! – Згляньтеся, – заблагав кіт, – придбаю Вам найкращі чоботи, лише відпустіть. І так просив, що рудохвостий урешті-решт погодився: – Тільки по взуття підемо разом. А то ще втечеш! Коли мандрівники дісталися міста, лис попід огорожами й будинками прокрадався, а кіт спокійно крокував вулицями. Біля крамниці пухнастий запропонував: – Ходімо, виберете взуття. – Та що нам удвох там робити? Краще надворі зачекаю, – відмовився рудий, поглядаючи на всі боки. – Тільки ж не барися! Кіт увійшов до крамниці, а лис вирішив сховатися. Озирнувшись, він побачив собачу будку. – Оце так хатинка! – зрадів рудий. – Немов для мене збудована. А що там усередині? Та не встиг і на поріг ступити, як почув погрозливе гарчання. Тієї ж миті з будки вискочив пес і накинувся на непрошеного гостя. Невдаха ледве вирвався з гострих собачих зубів і, забувши про кота та чоботи, дременув так, що аж курява стояла. А пухнастий придбав у крамниці взуття та вирушив додому. Тільки цього разу він розважливіше обирав супутників.

В одного чоловіка був кіт старий, що вже не здужав і мишей ловити. От хазяїн його взяв та й вивіз у ліс, думає: «Навіщо він мені здався? Тільки дурно буду годувати. Нехай краще в лісі ходить». Покинув його, а сам поїхав. Коли це приходить до кота лисичка та й питав його: – Що ти таке? А він каже: – Я – пан Коцький. Лисичка каже: – Будь ти мені за чоловіка, а я тобі за жінку буду. Він і згодився. Веде його лисичка до своєї хати, – так уже йому годить: уловить де курочку, то сама не їсть, а йому принесе. От якось зайчик побачив лисичку та й каже їй: – Лисичко-сестричко, прийду я до тебе на досвітки. А вона йому: – Є у мене тепер пан Коцький, то він тебе розірве! Заєць розказав за пана Коцького вовкові, ведмедеві, дикому кабанові. Зійшлись вони докупи, стали думати: як би побачити пана Коцького, – та й кажуть: – А зготуймо обід! І взялись міркувати, кому по що йти. Вовк каже: – Я піду по м’ясо, щоб було що в борщ. Дикий кабан каже: – А я піду по буряки і картоплю. Ведмідь: – А я меду принесу на закуску. Заєць: – А я капусти. От роздобули всього, почали обід варити. Як зварили, стали радитись: кому йти кликати на обід пана Коцького. Ведмідь каже: – Я не підбіжу, як доведеться тікати. Кабан: – А я теж неповороткий. Вовк: – Я старий уже і трохи недобачаю. – Тільки зайчикові й приходиться. Прибіг заєць до лисиччиної нори; коли це лисичка вибігає, дивиться, що зайчик стоїть на двох лапках біля хати, та й питає його: – А чого ти прийшов? – Він і каже: – Просили вовк, ведмідь, дикий кабан і я прошу, щоб ти прийшла з своїм паном Коцьким до нас на обід! А вона йому: – Я з ним прийду, але ви поховайтесь, бо він вас розірве. Прибігає зайчик назад та й хвалиться: – Ховайтеся, казала лисичка, бо він як прийде, то розірве нас! Вони й почали ховатися: ведмідь лізе на дерево, вовк сідає за кущем, кабан заривається у хмиз, а зайчик лізе в кущ. Коли це веде лисичка свого пана Коцького. Доводить до стола, він побачив, що на столі м’яса багато, та й каже: – Ма-у!.. ма-у!.. ма-у!.. А ті думають: «От, вражого батька син, ще йому мало! Це він і нас поїсть!» І зліз пан Коцький на стіл та й почав їсти, аж за вухами лящить. А як наївсь, то так і простягся на столі. А кабан лежав близько стола у хмизу, та якось комар і вкусив за хвіст, а він так хвостом і крутнув; кіт же думав, що то миша, та туди, та кабана за хвіст! Кабан як схопиться, та навтіки! Пан Коцький злякався кабана, скочив на дерево та й подерся туди, де ведмідь сидів. Ведмідь як побачив, що кіт лізе до нього, почав вище лізти по дереву, та до такого доліз, що й дерево не здержало – так він додолу впав – гуп! та просто на вовка, – мало не роздавив сердешного. Як схопляться вони, як дременуть, то тільки видко; а заєць і собі за ними – забіг не знать куди… А потім посходились та й кажуть: – От який малий, а тільки-тільки нас усіх не поїв!

Був один бідний чоловік, що мав трьох синів: Петра, Дмитра й дурненького Федька. Сини повиростали, а землі у бідняка – на один заячий скік. Біда так міцно засіла у хаті, що й макогоном не виженеш. Хоч сиди та й плач, а хоч стій і реви. Пішов бідняк до багача й каже: – Позич мені волів і плуга. Я з синами відроблю, коли тобі треба буде. – Три дні маєш сапати у полі. – Добре. Бідняк приїхав фірою до своїх воріт і покликав найстаршого сина: – Отам, за селом, є широка Кам'яна гора. Їдь до неї, виори її та посій пшеницю. Петро поїхав на Кам'яну гору. Зняв із фіри плуг і почав орати. Як тільки проклав першу борозну, із Кам'яної гори висунулася якась чорна волохата рука і як вдарила волів, то вони разом із плугом полетіли стрімголов у прірву. Вернувся Петро додому сумний і розказав батькові, що сталося. Бідняк закричав: – Іди геть з моєї хати! Скільки житиму, не хочу тебе бачити. Петро накинув на плечі сардак і подався куди очі видять. Бідняк пішов до іншого багача. Позичив волів і плуга. Покликав середущого сина Дмитра й каже: – Ти розумніший. Їдь на Кам'яну гору, виори її та посій пшеницю. Середущий сів на фіру, приїхав на скалу. То, що зорав учора Петро, десь зникло, й сліду не лишилося. Дмитро засукав рукави і взявся до роботи. Оборав гору довкола і почав другу борозну. Тільки дійшов до прірви, коли якась чорна волохата рука висунулася з Кам'яної гори і як гепне волів поміж роги, то за ними й плугом тільки загуло. Дмитро налякався. Що він скаже батькові? Той його вб'є! Закинув торбу на плече й побіг Петра наздоганяти. Бідняк чекав Дмитра й радів, що нарешті Кам'яна гора буде зорана і засіяна. Та минув день, а сина не видно. Жінка плаче, а чоловік заспокоює: – Не плач, жінко, Дмитро хоче всю гору зрівняти, тому так затримався. Другого дня дурненький син Федько витягнув з печі шию і говорить: – Тату, Дмитро не виорав Кам'яну гору. Воли поздихали, плуг поламався, а Дмитро побіг наздоганяти Петра. – Звідки ти знаєш, дурню? – Нізвідки, я все знаю... Бідняк пішов на Кам'яну гору. Побачив у прірві дві пари волів і два поламані плуги. Вернувся додому, сів на лаву й затужив за старшими синами. Цілу ніч журився, як без них відробить багачам. – Не журіться, тату,– сказав Федько з печі. – Завтра я піду орати, як дасте пару волів. Засію пшеницю, знайду братів і приведу додому всю худобу. Бідняк ще позичив пару волів і плуга. Федько сів на фіру і, співаючи, поїхав на Кам'яну гору. Як подивився у безодню, то сорочка стала полотном: там лежали убиті воли і поламані плуги. Коли минув страх, парубок взявся до оранки. Проклав одну борозну і вже почав другу. Раптом із скелі висунулася якась чорна волохата рука і наміряється ударити волів між роги. Федько випустив чепіги і – хап за ту руку. Схопив, як обценьками, і так міцно тримає, що ніяка сила на світі не вирвала б її. Потім почав тягнути. Тягне, тягне, аж сопе. З гірким лихом витягнув чортиська. Схопив за чуприну, кинув ним на землю і придушив коліном. – Ти нащо людям шкоду робиш? Тепер я з тебе живого не злізу. – Даруй життя, Федьку, – просився чортище. – У мене вже давно сверблять руки на тебе... Федько вийняв з пазухи ножика, відрізав у чорта кінчик лівого вуха й засунув за пояс. – Тепер ти, дияволе, маєш запрягтися в цього плуга і виорати Кам'яну гору так, аби на ній родила золота пшениця. – Я не люблю, парубче, орати. Зроблю щось інше... Та Федько й не слухав. Зняв ярмо з волів і повісив чортові на шию. Потім так ушкварив батогом нечистого, що той аж підскочив. – Гайда, іродів сину! Чорт тягне-тягне плуга, аж очі вилізають, а Федько тримає за чепіги і собі співає. Довго чи мало так орали, – того вже не знаю, але рілля на Кам'яній горі зробилася м'якенька, як гусяче пір'я. З чорта піт лив чурками. – Ну, Федьку, біжи по пшеницю, а я тим часом відпочину,– сказав дідько хлопцеві. – Але борзо, бо в мене є й інша робота. Прибіг Федько захеканий додому, став перед ворітьми й закричав: – Тату, давайте борзенько насіння, бо чорт не має часу! Бідняк виніс торбину зерна. Більше не хотів дати – боявся, що Федько все тільки змарнує. Чорт засіяв ріллю, хвостом заволочив, а потім скривився перед парубком: – Віддай мені кінчик лівого вуха. – А кольки в бік не хочеш? Щоб мені зараз Петра й Дмитра сюди привів, бо засвічу тобі лойову свічку! – Не світи лойових свічок, Федьку! Все буде так, як хочеш. У ту ж хвилину несподівано розперезалася страшна буря. Лютий вихор розгулявся, як дурень на хрестинах. Чорт сів на нього верхи і полетів кудись на псю-маму. Невдовзі вернувся з Петром і Дмитром. – Маєш братів, – сказав легеневі. – Давай кінчик лівого вуха! – А ти, дурний мацапуро, нащо поламав плуги? Щоб вони мені з волами були тут, як новенькі! Чорт беркицьнувся і полетів у прірву. За хвилину витягнув з безодні два нові плуги з живими волами. – Віддай мені кінчик лівого вуха,– застогнав чортище. Федько вийняв з-під пояса той кавальчик шкірки, шпурнув дідькові: – Щоб і твого сопуху тут не було чути! – крикнув йому Федько. – Щоб тебе носило тільки по ярах та по болотах, бо матимеш зі мною справу. Дідько схопив кінчик свого вуха і так тікав, що аж світив п'ятами. Брати сіли на фіри й поїхали додому. Бідняк дуже втішився, коли їх побачив. Петро й Дмитро сіли за стіл, розповідали про свої пригоди, а Федько виліз на піч і грався з котом. Другого дня бідняк пішов на Кам'яну гору подивитися, чи все добре зроблено. Він став, як укопаний, очам своїм не вірив: пшениця вже виросла й достигла! Стебельця в неї срібні, а колоски – золоті. Прибіг додому і гукає: – Ану, сини, серпи в руки і на Кам'яну гору! У нас уже настали жнива! Петро й Дмитро зібралися жати, а Федько і далі сидів на печі. Не знаємо, що було потому, бо про це у казці не розповідається.

Жив собі в одній країні цар з царицею, і мали вони єдиного сина Івана-царевича. От як підріс Іван-царевич та став справжнім богатирем, надумав він поїхати мандрувати, світу побачити, гарної нареченої собі пошукати. Попрощався з батьком і матір’ю, сів на доброго богатирського коня і поїхав. Їхав, їхав та й заїхав в якесь царство, віддав свого коня доглядати, а сам піхотинцем пішов по місту прогулятися. Коли це бачить: ведуть чоловіка, у кайдани закутого, ще й батогами б’ють. Під’їхав Іван-царевич і питається: – Що це за чоловік, куди ви його ведете і за що б’єте? А люди відповідають: – Це в нас такий закон: хто цареві податку не сплатив, того батогами бити та у в’язницю вкинути, поки хтось за нього викупу не сплатить. Іван-царевич питав: – А який же викуп? – Десять тисяч карбованців. Івану-царевичу стало шкода того чоловіка. От він і каже: – Зніміть з нього кайдани й відпустіть на волю. Я за нього викуп сплачу. Витяг гроші, заплатив і поїхав собі далі потроху. А той чоловік, як тільки зняли з нього кайдани і відпустили на волю, побіг услід за Іваном-царевичем та й гукає: – Іване-царевичу, візьми мене з собою! За те, що ти мене визволив, я тобі в нагоді стану! Іван-царевич питав: – А як же тебе звуть? – Булат-молодець. От Іван-царевич і погодився його з собою взяти. Купив Булатові коня, сіли вони й поїхали. Дізнався Булат-молодець, що Іван-царевич собі нареченої шукає, і каже: – Є тут у сусідньому царстві одна царівна, з усіх красунь найкраща. Замкнула її зла мачуха у високу башту на сім замків, і ніхто її визволити не може. Ото була б для тебе найкраща наречена. Як почув Іван-царевич про таку красуню, то й закортіло йому її визволити і за себе взяти. Та тільки як до башти із сьома замками підступитися? Та Булат-молодець усяке зілля знав. Пішов він у дрімучий ліс, знайшов там чудодійну розрив-траву, що всі замки відмикає. Приїхаливони з Іваном-царевичем до високої башти, всі замки відімкнули і вивели з башти царівну-красуню, з усіх красунь найкращу. Посадив Іван-царевич її на коня позад себе, і поскакали вони чимдуж геть з тієї країни. Їхали, їхали цілий день до вечора, а як стало сутеніти, зупинилися в лісі на ночівлю. Булат-молодець і говорить: – Я ляжу відпочину до півночі, а з півночі ти відпочиватимеш, а я стерегтиму. Ще північ не прийшла, як Іван-царевич розбудив Булата-молодця. Булат-молодець схопився: – Що таке? – Нема моєї нареченої! – каже Іван-царевич, а сам плаче гіркими сльозами. – Я задрімав трохи, а її не стало! Придивився Булат-молодець до слідів на рясній траві навколо й каже: – То Кощій Безсмертний твою наречену вкрав. Їдьмо його шукати. Сіли на коней і поїхали. Їхали вони, їхали, коли це дивляться – пасеться сила-силенна худоби. Булат-молодець придивився до худоби, до пастухів і каже: – Це худоба Кощія Безсмертного. От Іван-царевич і Булат-молодець повбивали Кощієвих пастухів, а самі одяглися в їхню одежу і погнали худобу до Кощієвого двору. Тільки пригнали, вискочила служниця, вибрала з отари білу козу і почала доїти у золоту дійницю. Булат-молодець і питає: – Для кого це ти доїш молоко у золоту дійницю? – Та понесу царівні умиватися, – каже служниця. Тут Булат-молодець наказав Іванові-царевичу зняти з руки перстень, що йому царівна подарувала, та вкинути його в молоко. Принесла служниця молоко до царівни, а та почала вмиватися і побачила перстень. – Звідки тут перстень? – питає. – Та то, мабуть, пастухи вкинули, – відповіла служниця. – Біжи швидше та поклич їх сюди! Привела служниця пастухів, глянула на них царівна і пізнала Івана-царевича і Булата-молодця. – Тікаймо з нами! – кажуть вони. А вона їм: – Від Кощія Безсмертного не втечеш. Наздожене він нас і повбиває. – А де він зараз? – Десь полетів по світу. Булат-молодець каже їй: – Як він прилетить, випитай у нього гарненько, де його смерть. Царівна так і зробила. Як прилетів Кощій Безсмертний, стала вона його випитувати: – Який ти сильний, нікого й нічого не боїшся, а чи є в тебе смерть? Кощій і відповідає: – Ніхто ще в світі мою смерть не знаходив і не знайде, ніхто мене не вб’є. А смерть моя на морі, на окіяні, на острові Діяні. На тім острові є дуб, а під дубом сундук, а в тій скрині заєць, а у зайці качка, а у качці яйце, у тому яйці моя смерть. Ось царівна і переказала Іванові-царевичу та Булатові-молодцю, де Кощієва смерть. Сіли вони на добрих коней і поїхали ту смерть шукати. Їхали, їхали не день, не два, заїхали у зовсім пустинний край. Не стало вже в них харчів, а їсти хочеться. Дивляться – біжить собака. Булат-молодець і каже: – Уб’ю я хоч оцю собаку, та й з’їмо її. А собака відповідав людським голосом: – Не вбивай мене, добрий чоловіче, я вам у пригоді стану. Їдуть далі, а на дереві сидить орлиця. Булат-молодець каже: – Уб’ю я цю орлицю, та й з’їмо її. А орлиця відповідає: – Не вбивай мене, добрий молодче, я вам у пригоді стану. Поїхали вони далі. Доїхали до синього моря, до самого берега. Коли це бачать – лізе по березі рак. Булат-молодець і каже: – З’їмо цього рака. А рак відповідає: – Не їжте мене, добрі молодці, я ще вам у великій пригоді стану. Відпустили вони й рака. Дивляться – пливуть по морю рибалки. Булат-молодець почав гукати: – Відвезіть нас до острова Діяна! Рибалки не відмовилися, взяли їх обох і перевезли. Ідуть Іван-царевич і Булат-молодець по острову і бачать: стоїть серед острова великий дуб. Підступивсь до дуба Булат-молодець, ухопився та й вирвав дуб із коренем. Глянули – а внизу скриня. Дістав ту скриню Булат-молодець, зірвав віко, а з скрині вискочив заєць і побіг. Коли це де не взялась собака, та сама, що вони її не вбили. Погналася собака за зайцем, наздогнала в одну мить і принесла в зубах зайця. Булат-молодець схопив зайця, розірвав його надвоє, а з зайця вилетіла качка і полетіла в небо. Коли це де не взялась орлиця, кинулася вже за качкою і принесла в дзьобі. Булат-молодець схопив качку, розірвав надвоє, а з качки випало яйце і покотилося просто в море! Зажурилися Іван-царевич і Булат-молодець – як їм з моря яйце дістати? Аж тут лізе з моря рак і котить яйце перед себе. Схопив Булат-молодець те яйце, поклав у кишеню, і стали вони рибалок гукати, щоб перевезли їх назад до берега. Ті й перевезли. Посідали вони знову на коней і поскакали до Кощієвої хати. Заходять сміливо просто до хати і кажуть Кощієві: – То ти нахвалявся, що ніхто твоєї смерті не знайде? Та тільки – цок! – тим яйцем Кощієві по лобі, він в тую ж мить перекинувся і вмер. Забрали вони царівну і поїхали швидше додому. Їхали вони, їхали, поки застала їх ніч. Булат-молодець говорить царевичу: – Лягайте ви спати, а я стерегтиму. Полягали Іван-царевич і царівна на м’якій траві під деревом і заснули. А Булат-молодець теж лежить, та тільки не спить, а все бачить і чує. От опівночі прилітають на дерево три сови. А то були не звичайні сови, а чаклунки – Кощієві сестри. Посідали вони на дерево і почали розмовляти. Перша сова каже: – Убили Іван-царевич і Булат-молодець нашого брата, забрали царівну-полонянку, не буде ж і їм добра: приїде Іван-царевич додому, схоче похвалитися царівні своїм добрим конем, а кінь вирветься і вб’є Івана-царевича. А хто це чує і скаже, той по коліна кам’яним зробиться. А друга сова каже: – Убили Іван-царевич і Булат-молодець нашого брата, забрали царівну-полонянку, не буде ж і їм добра: приїде Іван-царевич додому, схоче похвалитися царівні своєю коровою, що йому змалечку молоко давала. А корова та вирветься і заколе Івана-царевича рогами. Хто це чув і скаже, той по пояс кам’яним стане. І третя сова каже: – Убили Іван-царевич і Булат-молодець нашого брата, ще й царівну-полонянку забрали, то не буде й їм добра: приїде Іван-царевич додому, схоче похвалитися царівні своєю собакою, а собака сказиться і порве Івана-царевича. А хто це чув і скаже, той весь кам’яним стане. Сказали, зареготали і полетіли геть. Як розвиднілося, прокинулися Іван-царевич і царівна, посідали знову на коней і поїхали далі. Нічого їм Булат-молодець про цих сов не сказав. Їхали, їхали, приїхали нарешті додому. Тут їх цар з царицею зустріли, сина з нареченою привітали, а незабаром і весілля відгуляли. От і каже якось Іван-царевич молодій дружині: – Покажу я тобі свого коня, що на ньому я змалечку їздив, та корову свою, що мені змалечку молока давала, та ще й собаку, що з нею я змалечку гуляв. Вийшли вони на подвір’я, і наказав Іван-царевич привести коня, корову та собаку. От ведуть конюхи коня, а він басув, вудила гризе, поводи рве. Як гукне Булат-молодець: – Ведіть коня геть та вбийте його, бо він вирветься й Івана-царевича вб’є! Тільки вимовив – і враз по коліна кам’яним став. Злякалися люди, таке побачивши, і вмить зарубали коня. Аж тут скотарі корову ведуть, а вона реве, з рук рветься. Та Булат-молодець як гукне: – Ведіть корову геть та вбийте її, бо вона вирветься і заколе Івана-царевича рогами. Сказав – і одразу кам’яним став по пояс. Зарубали корову скотарі, коли це псарі собаку ведуть. А Булат-молодець знов гукає: – Забийте швидше цю собаку, бо вона сказиться і царевича порве! І в ту мить закам’янів увесь Булат-молодець, а собаку псарі зарубали. Почали Іван-царевич з царівною плакати, тужити за вірним другом, Булатом-молодцем. Та що робити? Нема вже його! Минув рік, минув другий, народилося в Івана-царевича з царівною двоє діток. Жити б їм, не тужити, та все не може забути Іван-царевич Булата-молодця. От одного разу приходить він до закам’янілого друга свого і починає гірко плакати. Коли це чує – камінь промовляє: – Якщо тобі так шкода мене, якщо хочеш, щоб я знову живий став, я скажу, що треба зробити. Іван-царевич каже: – Скажи, усе зроблю! А камінь говорить: – Іди заріж своїх дітей і кров’ю мене помаж, я враз оживу. Пішов Іван-царевич, порізав дітей і помазав кров’ю камінь. І як тільки помазав, вмить ожив Булат-молодець і став такий, як і раніше був. Зрадів Іван-царевич, друга вірного обіймає, а сам сльози гіркі проливає – бо діток шкода. Тут каже йому Булат-молодець: – Не журися, Іван-царевич, ходімо на діток твоїх глянемо. Заходять вони до світлиці, а діти в колисочках гойдаються, живі-здорові, як нічого їм і не було! Всі раділи, гуляли, мед-пиво кружляли. І я там сидів, мед-пиво пив, по вусах текло, а в роті не було.

Були собі два брати: один бідний, а другий багатий. У багатого і хліба, і худоби, і землі, і грошей багато; а в бідного не було чого й пообідати. І він таки спочатку жив собі гарненько, аж поки не поселились у нього під піччю злидні. Чого вже той чоловік не робив, до яких уже він знахарок не вдавався – ніяк не виб'ється з бідності. А старший його брат не хотів бідного і братом називати.  Живе багатий рік, живе й другий, дожидає діток – не дає йому бог! В багатого і грошей, і худоби – всього, всього багато, а діток бог не дає. Чого вже він не робив! І на церкву давав, і акафісти наймав, і сам молився рано й вечір перед образами – не дає бог діток, та й годі! Бачить багатий, що бог його молитви не приймає, пішов до бідного брата та й каже йому: – Молись ще ти, щоб мені бог послав діточок, то тоді я тебе у куми візьму. – Добре, буду молиться. От бідний помолиться богу за себе, а тоді молиться за брата, щоб бог йому послав хоч одну дитинку. Пройшов рік, перечув бідний через людей, що у його брата найшлась дитина. Приходить він до жінки та й каже: – А знаєш, – каже, – жінко, що? – А що там, чоловіче? – А у мого брата родини. – Невже родини? – Далебі, родини. – Від кого ж ти, чоловіче, чув? – Люди казали. А знаєш, жінко, що? – А що, чоловіче? – Піду я оце на родини до брата, адже ж він мені казав, як дасть бог дитину, то тебе в куми буду просить. – Не йди, – каже, – чоловіче, якби він тебе хотів у куми взяти, то б уже давно за тобою прислав. – Піду я, жінко, да хоч подивлюся на хрестини.  Пішов. Приходить туди, а той і питає: – А тобі чого треба? – Та це я, – каже, – прийшов до тебе просить конячки, нема чим і протопить, поїду в ліс та назбираю хмизу. – Візьми та гляди, – каже, – небагато накладай на віз, щоб ти мені коня не зіпсував.  Запріг він коня, приїхав додому та й каже: – А вилазьте, злидні, поїдемо у ліс!  Позлазили злидні з-під печі (а їх було аж дванадцять), посідали на віз і поїхали. Приїхали туди, чоловік той випряг коня, пустив його пастись, а сам зрубав дуба товстого-претовстого, розколов його до половини та й каже до злиднів: – Братики, голубчики, допоможіть мені це дерево розколоти! – Як же, – кажуть, – ми тобі будем допомагати, коли у нас сокири нема? – Ви, – каже, – без сокири. Закладіть усі руки у цю щілину, та й роздирайте. Половина вас нехай тягне в одну сторону, а половина в другу, то воно й розколеться.  От злидні кинулись всі до дерева, позакладали в щілину руки по самі лікті та й силкуються. Той чоловік стукнув обухом, клини повилітали, обаполки збіглись докупи і держать за руки усіх злиднів. А тут як схватиться буря та вихор, як зачне корчить дерева – таке скоїлось, що господи! Одно дерево упало на віз і розтрощило його на шматочки, друге вбило коня; насилу той чоловік вискочив з лісу. – Ну, ще хвалить бога, що мене не вбило. Бодай вони були пропали, прокляті злидні!  Приходить той чоловік до брата та й стоїть, бідний. – А чого ти стоїш, – питає той. – Може, вже у лісі воза поламав? – Ох, – каже, – коли б то воза! – А то ж що? Може, коня убив? – Ох, коли б то тільки було на коняці окошилось! – Так ти, може, й віз поламав й коня убив? – Ох, так, братику... Ох, так, рідненький...  Стоїть уже, бідний, та мовчить, а той його лає та проклинає за віз та за коня... Лаяв-лаяв, а далі і каже: – Поведи мене в ліс, я хоч подивлюсь, як ти там так добре справився.  Повів бідний його у ліс на те саме місце, де він злиднів покинув. Злидні як побачили багатого, та так його просять, та його молять, щоб він визволив їх із неволі. – Визволь нас, чоловіче, визволь нас, голубчику, випусти нас, соколику.  Як почали просить, як почали просить, да так гарненько, да жалібненько, що багатому аж шкода стало, – він забив клинки, обаполки розійшлись, злидні повиймали руки та й кажуть йому: – Ну, чоловіче, ти визволив нас, забери ж тепер нас усіх у свою господу! – Що ж ви, – питає він, – за люди? – Ми, – кажуть, – злидні. – Е, – каже, – коли ви злидні, так цур вам і пек вам: навіщо ви мені здались? – Ні вже, чоловіче, коли визволив, так забирай нас усіх у свою господу. – Не хочу!  Як сказав він «не хочу», так усі злидні і кинулись йому на шию. Роздіймав він їм руки, роздіймав, нічого не вдіє. Так і пішов із злиднями додому. Увійшов у хату – вони так і посипались на долівку, і з того часу стали жити у багатого.  Після того бідний розжився трохи, як у нього не стало злиднів, а багатий ще бідніший став, як той був.

Був собі пан та лакей. То як були ще вони малими, так укупі грались і усе у них зарівно; а як став панич паном, то так зненавидів того лакея, що давай вигадувати та приказувати, щоб він зробив те й те, та усе таке, щоб його можна було знищити. Усе те лакей поробить, живим і вернеться. От раз загадує йому: – Принеси мені,– каже,– Видимо й Невидимо. Той іде – плаче, та й прийшов десь у ліс, та такий страшенний, що господи! Дивиться – стоїть хатка, він і пішов у ту хату та й заховався під припічком. Коли це був обід, приходить дід та й гукає: – Видимо й Невидимо, подай стіл! Тут відразу де не взявся стіл, а на ньому усякі напитки і наїдки. От дід напився, наївся та: – Видимо й Невидимо, прибери! Зараз де все оте і поділось. А той лакей з-під припічка усе те бачить. От як дід пішов, лакей виліз. – Ану,– каже,– і я зажадаю того собі. Видимо й Невидимо, подай стіл! Зараз де що і взялось. Він напився, наївся, тоді і питає: – А що, Видимо й Невидимо, може, тобі у цього хазяїна набридло? – Та набридло,– каже. – Так ходім зо мною. – Ходім. Ото і пішли. Він що версту відійде – гукав: – Видимо й Невидимо, чи ти тут? – Тут, тут, хазяїне, не бійсь, я не останусь. Коли це ідуть, бачить він, що покої будуються, людей нікого не видно, а один тільки топір: сам і теше, сам і рубав, а що треба підняти, топір устромиться – сам і нагору витягне. Видимо й Невидимо йому і каже: – Поміняй мене на топір-саморуб, а я у тебе знов буду, як тільки гукнеш. От то тільки сказано, а тут і дідок іде, він і каже: – Проміняй мені, діду, цей топір на Видимо й Невидимо. – Яке ж воно? Він тоді зараз: – Видимо й Невидимо, подай стіл! Де що і вродилось. Дідок напився, наївся. – Це,– каже,– добра штука! Чому не проміняти? Та й віддав йому той топір. От він вийшов за кряж та: – Видимо й Невидимо! – Тут, тут, хазяїне, коло тебе,– озивається. От випало йому знову йти лісом. Іде він і бачить, що скаче кругом лісу ломачка, а в лісі ходить дідок. – Що це,– питав,– діду, у тебе таке? – Та це ломачка-самобійка, ось дивись. – Ану,– каже,– ломачко-самобійко, ходи! Та ломачка як почала скакати! Що не скочить, то дуба ізвалить, то ізвалить. Він тоді до свого: – Видимо й Невидимо, подай стіл! Зараз де що і взялось. Дід напився, наївся та й пристав до нього: – Проміняй мені його на ломачку-самобійку та й проміняй. А Видимо й Невидимо і каже йому: – Та й проміняй, бо я знов у тебе, як гукнеш, буду. Він проміняв, узяв ту ломачку-самобійку, вийшов з лісу та: – Видимо й Невидимо! – Тут, тут, хазяїне, коло тебе. Ось приходять вони у місто. Зайшов він у трактир, зараз як закомандує: – Видимо й Невидимо, подай стіл! Відразу де що і взялось. Він напився, наївся та ще коло себе чоловік десять нагодував та тоді: – Видимо й Невидимо, прибери! Де що і поділось. А у тому трактирі гуляв вояк, побачив та й каже: – Це ще не штука, а от штука! Ану, прути, нуте! Де не взялись прути, як заходились, так коло нього аж свистять. – Ось проміняй,– каже,– мені на твоє Видимо й Невидимо. А Видимо й Невидимо: – Та проміняй,– каже,– я знов у тебе буду. Він проміняв його на ті прути, та тільки вийшов за місто та: – Видимо й Невидимо! – Тут, тут, хазяїне, не бійся,– озивається. От прийшов він до свого пана, а в нього саме гості були, та сусідів понаїздило такого! Пан як побачив, що він вернувся, кричить: – Ей, подать канчук. – Ні,– каже,– підожди! Бий гостей, ломачко-самобійко, та добре бий! Як почала та ломачка гостей чистити! Що побила, а Що повтікали. Він тоді до прутів: – Прути, нуте! Як візьмуться ж ті прути коло пана! От як відчистив добре пана, що той йому нічого вже не каже, тоді давай будуватись. Ломачка-самобійка дуби валить, топір-саморуб сам таскав, сам рубав, сам і теше, а він тільки походжав і приказує.

Жили-були в одного господаря цап і баран. Жили в згоді-злагоді: сіна в'язочку – і ту між собою ділили. А як кого били, то тільки кота Мурлику; він такий злодій і розбійник, все тільки світом вештається та краде, що попало. Сидять собі раз цап і баран та й балакають. Аж тут де не взявся сірий кіт Мурлика, йде та так жалісно плаче, що аж засумували цап і баран, та й питають: "А чого це ти, Мурлико, так тяжко плачеш, на трьох ніжках скачеш?" – "Як мені не плакати? – відповідає кіт Мурлика. — Била мене стара баба, била, била, за вуса крутила, ноги мені поломила!" – "А за яку ж то провину?" – "Що я сам себе не пізнав та й бабину сметану злизав!" І знову заплакав кіт Мурлика. – "Чого ж ти далі плачеш?" – "А того плачу, що як баба мене била, то все говорила:" "А до мене їде зять, то що мені замість сметани їсти подать? Хіба, – каже, – цапа і барана заріжу!" Заревіли, зарепетували цап і баран: "Ех ти, проклятий котище! Ми тебе на смерть заколемо! Через тебе ж нам погинути прийдеться!" Та котик вину свою признавав і о прощенні прохав. Цап і баран йому простили і всі три рада в раду: "Що робити, що чинити?" "Ах, брате баранчику, чи тверда у тебе голова? – питає кіт Мурлика. – Ану, попробуй у ворота вдарити!" Баран з розгону кинувся та буц рогами в ворота. Ворота похилилися, та не відчинилися. Піднявся цап рогатий, бородатий та як туцнув у ворота, а ворота відчинилися. Порох стовпом піднімається, трава до землі згинається, біжить цап і баран, а за ними скаче на трьох ніжках сірий Мурлика. Змучився він скоро, не встигає та й за цапом і бараном покликає: "Не оставляйте мене, братчики, на поталу диким звірам! Я вам за те в пригоді стану!" Взяв цап посадив кота на себе, і знов понеслися вони горами, долинами, травами, пісками. А тут саме натрапили на скошене поле, а на полі стоги сіна, як палати стоять. А ніч була осінняя, холодная. "Де тут вогню добути?" – радять цап з бараном. А кіт каже: "Вдартеся рогами!" Ой, як розбіглися цап з бараном та як вдарили на себе рогами, аж іскри скочили та й на сіно впали! Загорілася ватра; тепло, гарно. Гріються цап, баран і котик біля огнища; аж дивляться – непрошений гість іде: вуйко Медведенко. "Пустіть, – каже, – зігрітися! Щось мене студить..." – "Просимо, просимо! Погрійтеся, вуйку Медведенку! А звідки йдете?" – "Ет, ходив на пасіку та з мужиками посварився, аж боки болять, нездужаю... Іду до лисиці лікуватися". Ну, стали разом темну нічку ночувати. Медвідь під стогом, кіт на стогу, а цап з бараном біля ватри. Тільки що задрімали, аж тут іде сім вовків сірих, а восьмий білий – та просто до стогу! "Фу-фу! – каже білий вовк. – Щось тут нечистим духом пахне! Що тут за народ? Ану, попробуймо, хто міцніший!.." Заблеяли цап і баран з перестраху, а Мурлика так відізвався: "Ой ти, білий вовче, князю над вовками, сірими братами! Не сердь нашого старшину – князя, бо він дуже сердитий; як розсердиться, то – боже борони – ніхто його не вдобрухає!.. Он не бачиш у нього бороди? В ній то і сила його; бородою він звірів побиває, а рогами лише шкуру здіймає! Краще ви спокійно і чесно підійдіте та попросіте: ми, мовляв, хочемо тільки з вашим молодшим братчиком, що під стогом лежить, побавитись, щоб не нудно було!" Тоді вовки бородатому цапові тільки здалека вклонилися, а самі обступили медведя і почали його зачіпати. А він як набрав сили та як вхопить вовків по два в одну лапу, а вони як заридали та застогнали... А далі якось вирвалися та давай ногам знати, аж закурилося за ними! А цап та баран тим часом підхопили кота, побігли в ліс і знову натрапили на сірих вовків. Кіт жваво видерся на верхівку ялини, а цап з бараном обхопилися передніми ногами за ялиновий сук і повисли. Вовки стоять під ялиною, зубами брязкають. Бачить кіт-сірий-живіт, що справи кепські, став кидати у вовків ялинові шишки та примовляти: - Раз вовк! Два вовк! Три вовк! Якраз по вовку на брата. Я, кіт, нещодавно двох вовків з'їв з кісточками, то ще не зголоднів, а ти, великий брате, на ведмедів ходив, та не спіймав, бери собі і мою долю! Тільки сказав він таке, цап зірвався та впав рогами на вовка. А кіт знай своє кричить: - Тримай їх, лови їх! Тут на вовків напав такий страх - пустилися бігти не озираючись. Так і втекли. А кіт-сірий-живіт, цап та баран пішли своєю дорогою.

Були собі дід та баба, та не було у них дітей. От вони собі сумують; а далі дід і каже бабі: – Ходім, бабо, в ліс по грибки! От пішли, бере баба грибки, коли дивиться – у кущику гніздечко, а в гніздечку качечка сидить. От вона дідові: – Дивись, діду, яка гарна качечка! А дід каже: – Візьмемо її додому, нехай у нас живе. Стали її брати, коли дивляться, аж у неї ніжка переломлена. Вони взяли її тихенько, принесли додому, зробили їй гніздечко, обложили його пір'ячком і посадили туди качечку, а самі знов пішли по грибки. Вертаються, аж у них прибрано, хліба напечено, борщик зварений. От вони до сусідів: – Хто це? Хто це? Ніхто нічого не знав. Другого дня знов пішли дід і баба по грибки. Приходять додому – аж у них і варенички зварені, і починочок стоїть на віконці. Вони знов до сусідів: – Чи не бачили кого? – Бачили якусь дівчину, від криниці водицю несла. Така, – кажуть, – гарна, тільки трошки кривенька. От дід і баба думали-думали: «Хто б це був?» – ніяк не вгадають. А далі баба дідові й каже: – Знаєш що, діду? Зробімо так: скажемо, що йдемо по грибки, а самі заховаємося та й будемо виглядати, хто до нас понесе воду. Так і зробили. Стоять вони за коморою, коли дивляться, аж із хати виходить дівчина з коромислом: така гарна, така гарна! Тільки що кривенька трошки. Пішла вона до криниці, а дід і баба тоді в хату, дивляться – аж у гніздечку нема качечки, тільки повно пір'ячка. Вони тоді взяли гніздечко та й укинули в піч, воно там і згоріло. Коли ж іде дівчина з водою. Ввійшла в хату, побачила діда й бабу та зараз до гніздечка – аж гніздечка нема. Вона тоді як заплаче! Дід і баба до неї, кажуть: – Не плач, галочко! Ти будеш у нас за дочку; ми будемо тебе любити і жалувати, як рідну дитину! А дівчина каже: – Я довіку жила б у вас, якби ви не спалили мого гніздечка та не підглядали за мною; а тепер, – каже – не хочу! Зробіть мені, діду, кужілочку й веретенце, я піду від вас. Дід і баба плачуть, просять її зостатися; вона не схотіла. От дід тоді зробив їй кужілочку й веретенце; вона взяла, сіла надворі й пряде. Коли ж летить каченят табуночок, побачили її й співають: А дівчина їм відказує: От вони й полетіли далі. Коли летить другий табуночок. І ці теж: А дівчина їм відказує: Коли ж летить третій табуночок каченят, побачили дівчину і зараз: Скинули їй по пір'їнці, дівчина увертілася в пір'ячко, зробилася качечкою і полетіла з табуночком. А дід і баба знов самі зостались.

Колись був у Києві князь, і була в нього дочка, така розумна та гарна, що й сказати не можна. І був тоді коло Києва змій, і щороку кияни йому данину давали: або парубка молодого, чабо дівчину. От прийшла черга й до дочки самого князя. Нічого,не вдієш – коли давали городяни, треба й йому давати!.. Плаче князь, бідкається, а дочка йому каже: – Не плачте, не журіться, може, я й сама визволюсь та й від інших біду відверну. От і відвезли її до змія. А змій як побачив красуню-князівну, то й полюбив її одразу. От вона до нього якось прилестилась та й питається: – А скажи мені, змію, чи є на світі такий чоловік, щоб тебе подужав? – Є такий, – каже змій, – у Києві над Дніпром живе кожум’яка, на ймення Кирило. Як вийде на Дніпро мочити шкури, то не одну несе, а дванадцять разом. Як набрякнуть ті шкури водою в Дніпрі, то я візьму та й учеплюся за них – чи витягне? А йому байдуже: як потягне, то й мене з ними трохи на берег не витягне. Ось того чоловіка тільки мені й страшно. Князівна все те запам’ятала та й думає, як їй вісточку додому подати? А був при ній голубок. Вона його ще за щасливої години згодувала, як у Києві була. От вона й написала до батька: «Є, тату, в Києві чоловік, на ймення Кирило Кожум’яка. Він один тільки може змія подолати, мене визволити з неволі, людей від нього захистити. Благайте його, таточку, і словами, й подарунками, щоб не образився він за яке невдале слово». Написала вона так, прив’язала голубові під крильцем та й випустила у вікно. Голубок у небо полинув та й прилетів додому, до Києва, на князівське подвір’я. А діти саме бігали по подвір’ї та й побачили голубка. – Татусю, татусю! – гукають. – Голубок від сестриці прилетів! – Ой лишечко! – каже князь. – Це вже, видно, загубив мою дитину клятий змій! А голубок до нього лине, просто в руки. Узяв його князь, глядь – під крильцем щось прив’язано. Розгорнув князь той лист, прочитав, що дочка пише, і покликав до себе старшину. – Чи є такий чоловік, що зветься Кирило Кожум’яка? – Є, князю. Живе над Дніпром, шкури мне. – Як же до нього приступитись, щоб послухався, не образився? Дорадилися й послали до нього найстаріших людей. Приходять вони до хати, відчинили двері помалу та й злякалися: сидить сам Кожум’яка долі, до них спиною, і мне руками дванадцять шкур, тільки й видно, як коливає отакою довгою бородою! Тут один з посланців кахикнув. Кожум’яка жахнувся з несподіванки, а дванадцять шкур у нього в руках тільки – трісь, трісь!.. Обернувся до них, а вони йому вклоняються: – Отак і так, – кажуть, – прислав до тебе князь із проханням... А він і слухати не хоче: розсердився, що через них аж дванадцять шкур зіпсував. Просили вони його, просили та й пішли ні з чим. Що тут робити? Сумує князь, сумує і вся старшина. Послали молодших людей до Кожум’яки, а він на них і не дивиться. Тоді спало князеві на думку послати малих дітей. Ті як прийшли до Кирила Кожум’яки, як почали просити, як стали навколішки та заплакали, то й він сам не витерпів, заплакав. А тоді й каже: – Ну, для вас, для малих діток, я все зроблю. Пішов Кирило до князя. – Давайте, – каже, – мені дванадцять бочок смоли та дванадцять возів конопель! Дали йому. Він коноплями обмотався, смолою обсмолився, узяв булаву в десять пудів та й пішов до змія. А змій йому й каже: – Що ж ти, Кирило? Битися прийшов чи миритися? – Де вже миритися! Битися з тобою, з душогубом клятим! От і почали вони битися – аж земля гуде. Що розбіжиться змій та вхопить зубами Кирила, то так шматок смоли й вирве, що розбіжиться вдруге, то так жмуток конопель і вирве. А Кирило його здоровенною булавою як торохне, то так і вжене в землю! А змій як вогонь горить, так йому жарко, – кинеться до Дніпра, щоб напитися, та у воду вскочить, щоб прохолодитися трохи. А Кирило тим часом вже й обмотався знову коноплями і смолою обсмолився. От вискакує з води клятий змій, кидається знову на Кирила, а той його знову булавою по голові!.. Билися, билися – аж іскри скачуть та луна йде. А тут у городі у дзвони дзвонять, по горах, по схилах народ стоїть, – завмерли всі, руки зціпивши, ждуть, що воно буде?! Коли це востаннє Кирило вдарив, – змій на землю впав, аж земля задвиготіла! Народ на горах, на схилах так і сплеснув руками: – Слава, слава Кирилові Кожум’яці! Отак убив Кирило змія і визволив князівну. Князь вже не знав, як йому й дякувати, і весь народ дякував, що не доведеться більш віддавати молодиків та дівчат страшному змієві на поталу. Отож з того часу й почало зваться те місце в Києві, де він жив, Кожум’яками.

Були собі дід та баба, а в них було три сини: два розумних, а третій дурний. Розумних же вони й жалують, баба їм щонеділі білі сорочки дає, а дурника всі лають, сміються з нього, а він, знай, на печі в просі сидить, у чорній сорочці. Як дадуть, то й їсть, а ні, то він і голодує. Аж ось пройшла чутка, що так і так: прийшов такий царський указ, щоб зібралися до царя всі на обід, і хто змайструє такий корабель, щоб літав, і приїде на тім кораблі, за того цар дочку віддає. Розумні брати й радяться: – Піти б то, може, там де наше щастя закотилося! Порадилися, просяться в батька та в матері: – Підемо ми, – кажуть, – до царя на обід: загубити – нічого не загубимо, а може, там де наше щастя закотилося! Батько їх умовляє, мати їх умовляє... Ні! – Підемо, та й годі! Благословіть нас на дорогу. Старі, нічого робити, поблагословили їх на дорогу, баба надавала їм білих паляниць, спекла порося, пішли вони. А дурень сидить на печі та й собі проситься: – Піду і я туди, куди брати пішли! – Куди ти, дурню, підеш? – каже мати. – Десь тебе й вовки з’їдять! – Ні, – каже, – не з’їдять. Піду! Старі з нього спершу сміялись, а тоді давай лаяти. Так ні! Вони бачать, що з дурнем, мовляв, нічого не зробиш, та й кажуть: – Ну йди, та щоб уже й не вертався й щоб не признавався, що ти наш син! Баба дала йому торбу, наклала туди чорного черствого хліба, пляшку води дала й випровадила з дому. Він і пішов. Іде та й іде, коли зустрічає на дорозі діда: такий сивий, борода біла, аж до пояса! – Здорові, діду! – Здоров, сину! – Куди йдете, діду? А той каже: – Ходжу по світу, з біди людей виручаю. А ти куди? – До царя на обід. – Хіба ти, – питає дід, – умієш зробити такий корабель, щоб сам літав? – Ні, – каже, – не вмію! – То й чого ж ти йдеш? – А хто його знає, – каже, – чого! Загубити – не загублю, а може, там де моє щастя закотилося. – Сідай же, – каже дід, – та спочинеш трохи, пополуднуємо. Виймай, що там у тебе в торбі! – Е, дідусю, немає тут нічого, самий черствий хліб, що ви й не вкусите. – Нічого, виймай! От дурень виймає, аж з того чорного хліба та такі стали паляниці білі, що він зроду й не їв таких: сказано, як у панів! – Ну, що ж, – каже дід, – як його, не пивши, полуднувати? – Є тільки води пляшка! – Виймай! – каже дід. Пополуднували гарненько, подякував дід дурневі та й каже: – Ну, слухай, сину: іди ж тепер у ліс, та підійди до дерева, та й удар сокирою в дерево, а сам мерщій падай ниць і лежи, аж поки тебе хто не розбудить. Тоді тобі корабель збудується, а ти сідай на нього й лети, куди тобі треба, тільки по дорозі бери, кого б там не стрів. Дурень подякував дідові – і розпрощалися. Дід пішов своєю дорогою, а дурень пішов у ліс. От він увійшов у ліс, підійшов до дерева, цюкнув сокирою, упав ниць та й заснув. Спав, спав... Коли це за якийсь там час чує – хтось його будить: – Уставай, уже твоє щастя поспіло, уставай! Дурень прокинувся, коли гляне – аж стоїть корабель: сам золотий, щогли срібні, а паруси шовкові так і понадималися – тільки летіти! От він, недовго думавши, сів на корабель, той корабель знявся й полетів. Як полетів та й полетів нижче неба, вище землі, й оком не змигнеш! Летів-летів, коли дивиться – припав чоловік на шляху до землі вухом та й слухає. Він і гукнув: – Здорові, дядьку! – Здоров, небоже! – Що ви робите? – Слухаю, – каже, – чи вже позбиралися до царя на обід люди. – А хіба ви туди йдете? – Туди. – Сідайте зі мною, я вас підвезу. Слухало сів. Полетіли. Летіли-летіли, коли дивляться – шляхом іде чоловік, одна нога за вухо прив’язана, а на одній скаче. – Здорові, дядьку! – Здоров, небоже! – Чого ви на одній нозі скачете? – Того, – каже, – що коли б я відв’язав другу, то за одним ступнем увесь би світ переступив, а я не хочу. – Куди ж ви йдете? – До царя на обід. – Сідайте з нами. – Добре. Скороход сів. Знову полетіли. Летіли-летіли, коли дивляться – на дорозі стрілець стоїть і прицілюється з лука, а ніде не видно ні птиці, нічого. Дурень крикнув: – Здорові, дядьку! Куди ви цілитеся, що не видно ні птиці, нічого? – То що, що не видно? То вам не видно, а мені видно! – Де ви її бачите? – Е, – каже, – там за сто миль сидить на сухій грушці! – Сідайте з нами! Стрілець і сів. Полетіли. Летіли-летіли, коли дивляться – іде чоловік і несе за спиною повний мішок хліба. – Здорові, дядьку! – Здоров! – Куди ви йдете? – Іду, – каже, – добувати на обід хліб. – Та у вас і так повен мішок! – Що тут цього хліба! Мені й на один раз поснідати не стане. – Сідайте з нами! – Добре. Сів і Об’їдайло. Полетіли. Летіли-летіли, коли дивляться: ходить чоловік коло озера, мов чогось шукає. – Здорові, дядьку! – Здоров! – Чого ви тут ходите? – Пити, – каже, – хочеться, та ніяк води не знайду. – Та перед вами ж цілісіньке озеро, чому ви не п’єте? – Е, що тут цієї води! Мені й на один ковток не стане. – Так сідайте з нами! – Добре. Обпивайло сів. Полетіли. Летіли-летіли, коли глянули – аж іде чоловік у село й несе куль соломи. – Здорові, дядьку. Куди це несете солому? – У село, – каже. – Ото! Хіба в селі немає соломи. – Є, – говорить, – та не така! – А хіба це яка? – А така, – каже, – що хоч би яке спекотне літо було, а тільки розкидай цю солому, то зараз де не візьметься мороз і сніг. – Сідайте з нами! Морозко сів. І полетіли далі. Летіли-летіли, коли дивляться – іде чоловік у ліс і несе в’язку дров за плечима. – Здорові, дядьку! – Здоров! – Куди ви дрова несете? – У ліс. – Ото! Хіба в лісі немає дров? – Чому немає? Є, – говорить, – та не такі. – А які ж? – Там, – каже, – прості, а це такі, що як тільки розкидав їх, так зараз де не візьметься військо перед тобою! – Сідайте з нами! І той згодився, сів та й полетіли. Чи довго вони летіли, чи недовго, а прилітають до царя на обід. А там серед двору столи понаставлені, понакривані, бочки меду повикочувані: пий, душе, їж, душе, чого забажаєш! А людей, сказано, півцарства зійшлось: і старі, і малі, і пани багаті, і старці убогі, як на ярмарку. Дурень прилетів із товариством на тім кораблі, спустився в царя перед вікнами, повиходили вони з корабля й пішли обідати. Цар дивиться у вікно – аж хтось прилетів на золотім кораблі. Він лакеєві й каже: – Піди спитай, хто там золотим кораблем прилетів! Лакей пішов, подивився, приходить до царя. – Якась, – каже, – мужва обідрана! Цар не вірить. – Як, – каже, – можна, щоб мужики на золотім кораблі прилетіли? Ти, мабуть, не допитався! Узяв та й пішов сам поміж людьми. – Хто, – питає, – тут на цім кораблі прилетів? Дурень виступив. – Я! – каже. Цар як подивився, що в нього свиточка – латка на латці, штанці – коліна повилазили, то аж за голову взявся: «Як-таки, щоб я свою дитину та за такого хлопа видав?!»Що його робити? І давай йому загадки загадувати. – Піди, – каже до лакея, – скажи йому, що хоч він і на кораблі прилетів, а як не добуде води живлющої та цілющої, поки люди пообідають, то не то царівни не віддам, то от оце меч – а його голова з пліч! Лакей і пішов. А Слухало підслухав, що цар казав, та й розказав дурневі. Дурень сидить на лаві (такі лави кругом столів пороблено) та й журиться: не їсть, не п’є. – Чому ти, – питає Скороход, – не їси? – Де вже мені їсти! І в пельку не лізе. І розказав: – Загадав мені цар, щоб я, поки люди пообідають, добув води живлющої і цілющої... Як я її добуду? – Не журись! Я тобі дістану! – Ну, гляди! Приходить лакей, дає йому царський наказ: а він уже давно знає, як і що. – Скажи, – говорить, – що принесу! От лакей і пішов. А Скороход відв’язав ногу від вуха та як махнув – так в одну мить і набрав води живлющої і цілющої. Набрав, утомився. «Ще, – думає, – поки обід, вернуся, а тепер сяду під млином, відпочину трохи». Сів та й заснув. Люди вже обід кінчають, а його немає. Дурень сидить ні живий ні мертвий. «Пропав!» – думає. Слухало приставив до землі вухо – давай слухати. Слухав-слухав: – Під млином спить, вражий син! – Що ж ми будемо тепер робити? – каже дурень. – Як би його збудити? А Стрілець каже: – Не бійся: я збуджу! От як нап’яв лук, як стрельне – як торохне стріла в млин, аж тріски полетіли! Скороход прокинувсь – мерщій туди! Люди обід тільки що кінчають, а він приносить ту воду. Цар – що робити? Ну загадувати другу загадку: – Як з’їсть зі своїм товариством за одним разом шість пар волів жарених і сорок печей хліба, тоді віддам свою дитину за нього, а не з’їсть, то оце меч – а його голова з пліч! Слухало й підслухав та й розказав дурневі. – Що ж мені тепер робити? Я й одного хліба не з’їм! – каже дурень. Та й знов зажурився – аж плаче. А Об’їдайло й каже: – Не плач, я за вас усіх поїм, ще й мало буде! Приходить лакей: так і так. – Добре, – каже, – нехай дають! От зажарили дванадцять биків, напекли сорок печей хліба. 06’їдайло як почав їсти – усе дочиста поїв і ще просить. – Ех, – каже, – мало! Хоч би ще тропіки дали!.. Цар бачить, що нічого не вдіє, – знову загадав загадку: щоб сорок сорокових кухлів води випив за одним духом і сорок сорокових кухлів меду. А не вип’є – то от оце мій меч – його голова з пліч! Слухало підслухав – розказав. Дурень плаче. – Не плач! – каже Обпивайло. – Я сам вип’ю, ще й мало буде! От викотили їм по сорок сорокових кухлів води й меду. Обпивайло як узяв пити – усі до каплі випив ще й підсміюється. – Ех, – каже, – мало! Хоч би ще трохи – ще б випив! Цар бачить, що нічого не вдіє, та й думає: «Треба його, вражого сина, зі світу звести, а то він мою дитину занапастить!» От і посилає до дурня лакея: – Піди скажи, що сказав цар, щоб перед вінцем у баню сходив. А другому лакеєві загадує, щоб пішов сказав, щоб баню чавунну напалили: «Так він, сякий-такий, зажариться!» Грубник натопив баню – так і пашить: самого чорта можна зажарити! От іде дурень у баню, а за ним слідом іде Морозко із соломою. Тільки що ввійшли в баню – аж такий жар, що не можна видержати! Морозко розкинув солому – і одразу так стало холодно, що дурень насилу облився, та швидко на піч, та там і заснув, бо намерзся-таки добре. Уранці відчиняють баню, думають: тільки з нього попілець зостався!.. Аж він лежить на печі! Вони його збудили. – Оце, – каже, – як я міцно спав! Та й пішов із бані. Доповіли цареві, що так, мовляв, і так: на печі спав і в бані так холодно, наче цілу зиму не топлено. Цар засмутився дуже: що його робити? Думав-думав, думав-думав... – Ну, – каже, – як дістане мені на ранок полк війська, – то вже віддам свою дочку за нього, а не дістане, то от оце мій меч – його голова з пліч! А сам думає: «Де простому мужикові полк війська добути? Я цар, та й то!..» От і дав наказ. Слухало ж підслухав і розказав дурневі. Дурень знову сидить та й плаче: – Що мені тепер робити на світі? Де я того війська добуду? Іде на корабель до товариства: – Ой, виручіть, братця! Виручали не один раз із біди і тепер виручіть! А то пропав я на світі. – Не плач, – каже той, що ніс дрова, – я тебе виручу. Приходить слуга: – Казав цар, що як поставиш завтра на ранок цілий полк війська, тоді твоя царівна! – Добре, зроблю! – каже дурень. – Тільки скажи цареві: як не віддасть ще й тепер, то я на нього війною піду і силою царівну візьму. Уночі повів товариш дурня в поле й поніс із собою в’язку дров. Як почав ті дрова розкидати, як почав розкидати, то що кине – то й чоловік, що кине – то й чоловік! І такого війська набралось. Господи! На ранок прокидається цар – аж чує: грають. Він питає: – Що там так рано грає? – То, – кажуть, – той своє військо муштрує, що на золотім кораблі прилетів. Цар тоді побачив, що нічого не вдіє, і звелів його покликати до себе. Приходить лакей, просить. А дурень такий став, що його й не впізнаєш: одежа на ньому так і сяє, шапочка золота, а сам такий гарний, що й не сказати! Веде він своє військо, сам на воронім коні попереду, за ним старшина. Підступив під палац. – Стій! – крикнув. Військо у лаву стало, – як перемите! Він пішов у палац. Цар його обіймає, цілує: – Сідай, мій зятю любий! Вийшла й царівна. Як побачила – аж засміялась: який у неї гарний чоловік буде! От їх швиденько й повінчали, такий бенкет задали, що аж до неба дим пішов!

Жив собі бідний чоловік і жінка. Вони мали трьох cинів. Два були розумні, а третій – не дуже. Звали його Офермою. Минули роки, чоловік і жінка зістарілися, а сини повиростали, стали легіяями, як дуби. Перед смертю чоловік покликав їх і каже: – Як умру, аби-сьте по одному приходили на мою могилу ночувати – кожний один тиждень. – Добре, неньку, – відповіли хлопці. Чоловік помер. Його поховали. А тут на могилу треба йти ночувати. – Я не піду, боюся, – відповів найстарші. – Може би, ти, Офермо, пішов за мене? – А що? Можу піти. Оферма повечеряв, одягнувся у теплий кожух і пішов на цвинтар. Ліг на ненькову могилу й збирається заснути. Раптом чує: – Це ти, Офермо? – Це я, неньку. – А чому першим не прийшов найстарший? – Сказав, що боїться. – Їсти тобі дали? – Дали. – А не холодно? – У мене є теплий кожух, неньку. – За те, що ти добрий, дарую тобі сопілочку. Як на ній заграєш, то сповниться все, що захочеш. Тепер іди додому. Оферма засунув сопілочку за пояс і прийшов додому. Поліз на піч спати. Найстарший спитав: – Як там? Балакав з неньком? – А чому би й ні? – Що вони казали? – Питали, чи я їв і чи не холодно мені. Найстарший не повірив: – Все це тобі, дурному, приснилося! – Най буде й так. На другий тиждень мав іти на батькову могилу середульший брат. Але він сказав: – Я не піду, бо не маю часу. Ти б не пішов за мене, Офермо? – А що, можу піти, – погодився дурний. Його нагодували, дали теплий сардак і верітку – вирядили на цвинтар. На могилі Оферма простелив верітку, накрився сардаком і ліг собі спати. Та вчув неньків голос: – Ти знову тут, синку? А чому другим середущий не прийшов? – Казав, що він часу не має. – Коли так, візьми й цей батіжок. Він буде рятувати тебе від небезпеки. А тепер іди додому і можеш більше на мою могилу не приходити вночі. Оферма засунув батіжок за пояс, подався додому і ліг на піч спати. Середущий спитав : – Ну, балакав з неньком? – Аякже! – Що він сказав? – Аби-м більше вночі не приходив. Середущий на повірив. – А щоб ти скис! Таке може тільки приснитися дурному. Оферма захропів на цілу хату. Спав три дні й три ночі. А коли прокинувся, брати і їх жінки сказали йому: – Ти нам, як сіль в оці та як хрін у носі. Іди звідси, куди очі дивляться, бо ми не будемо тебе, дурного, годувати. – Най буде й так, – відповів Оферма. Одягнув на себе дрантивий сардак, засунув за черес сопілку й батіжок і поманджав до самої столиці. Питав одного, другого і третього, чи нема десь муки на руки, бо вже дуже хотілося їсти. Один чоловік порадив йому: – Нашому королеві треба вівчаря. Іди до палацу... Як попасеш п'ять років його вівці, то віддасть за тебе одну із своїх доньок. Хлопець – до палацу. Поклонився королеві й каже: – Хочу бути твоїм вівчарем. Король утішився: – Дуже добре, легіню! Але одна умова: як поженеш отару в гори, то най вона пасеться там, де схоче... – Най буде й так, – погодився Оферма. Наступного дня погнав вівці в гори. Вони йшли і йшли, не хотіли стати ні на хвильку. Вийшли на галявину, яка була покрита шовковою травою. Оферма ліг під дубом і заснув. Його розбудило ревіння: то прилетів триголовий змій, який розкрив над ним страшну пащеку. – Чого ти роззявився? – спитав Оферма. – Твої вівці випасли і сталабували мою шовкову траву! За це я тебе з'їм! Оферма схопив батіжок з-за череса – й почалася бійка. Як цьвохне один раз – голова змія котиться до ярка, як гарбуз. Цьвохне другий раз – уже друга голова летить. Уздрів змій, що біда, і почав просити: – Не вбивай мене, легіню! Лиши хоч одну голову. Я тобі подарую свою золоту хату. А в Оферми добре, м'яке серце. І він відповів: – Най буде й так. Ходімо до твоєї хати. Змій повзе за парубком і на кожному кроці хоче його вкусити. Але Оферма не ховає за черес батіг. Стали перед порогом золотої хати. Змій сказав: – У моєму Лівому вусі є ключ від дверей – засунь руку, візьми й відчини. – Твоя ж хата і твій ключ – то сам і відчиняй. Змій стріпнув головою – ключ упав на землю! – Підніми ключ, легіню, – зманює змій далі. Але Оферма теж не є дурний. – Ти ж сам кинув – то сам підніми. Коли змій нахилився, хлопець упік його батіжком – і фертик: змій більше не встав. Оферма відімкнув двері, увійшов до хати і сів собі за стіл. Йому захотілося викурити люльку. Взяв золоту нушку-табакерку, але коли її відкрив, то звідси вискочив якийсь кудлатий псисько і спитав людським голосом: – Чого хочеш, господарю? – Спочатку люльку викурити, а потім коня, та не простого – золотого. Хочу об'їхати цю хату. – Усе буде зроблено, господарю. Не встиг Оферма затягтися димом, як під вікнами вже стояв золотий кінь. Хлопець вийшов до коня, схопив його за золоту гриву і сів собі в золоте сідло. – Поїдемо над хмарами чи понад землею? – спитая його кінь. – Понад землею. Кінь пустився й летів цілий рік, доки Оферма обдивився свою золоту хату. Коли були знову на подвір'ї, кінь спитав: – Їдеш і далі чи злізаєш? – Та злізаю, бо мушу йти глянути, де ділися королівські вівці. Оферма повернувся на галявину й шукає отару. Але вона ніби крізь землю провалилася – нема ніде жодної овечки, хоч реви до неба. Хлопець згадав про ненькову сопілку – витягнув з-під череса й заграв. Не минуло й хвилини, як вівці позбігалися й забекали довкола на весь ліс. Їх було стільки ж, як він залишив, бо за рік ягниці окотилися. Оферма погнав отару додому. А найменша донька короля глипнула у вікно, уздріла його і радісно крикнула: – Тату, вівчар вертається з вівцями! – Не говори дурниць, – заперечив король. – Молодий змій давно його роздер на дрібні кавалки. – Правду кажу, тату... Король виліз аж на дах палацу. Дивився, придивлявся й зарепетував: – ...Я все одно уб'ю лайдака, як не дорахуюся якоїсь вівці! Хлопець пригнав отару на подвір'я. Король вибіг, почав рахувати. Рахував три дні й нарахував ще більше, ніж було перед тим. – Завтра знову поженеш! – наказав Офермі. – Най буде й так. Це ж моя служба, – погодився вівчар. Уранці взяв торбинку з хлібом і цибулею, засунув за черес сопілку й батіжок й погнав вівці на зелену пашу. Йшли три дні й три ночі, доки не дісталися на галявину з шовковою травою. Вівці паслися, а Оферма з'їв хліба з цибулею і ліг під старим дубом. Раптом чує – над ним хтось реве і ніби розмахує запаленим околотом. А то форкав на нього вогнем шестиголовий змій. Оферма схопився, як ошпарений. – Гов, дурний змію, та ж я не свиня, що хочеш мене обсмалити! Змій відповів: – Мой, твої вівці випасли і сталабували мою шовкову траву. Своїм життям маєш заплатити! Змій роззявив шість пащек – кожна з них була така велика, як багацька стодола. А Оферма витягнув із-за череса чарівний батіжок і як почав ним ляскати! За якусь хвильку п'ять голів полетіли в ярок. Змій почав просити: – Змилуйся, легіню, дарую тобі свій кришталевий дім, тільки не рубай мені останньої голови. – Най буде так, живи, доки сам не здохнеш, – відповів Оферма. – Ходімо до твого кришталевого дому. Змій тягся за Офермою, щоб скочити на нього і з'їсти. Але хлопець теж не був дурним – як цьвохне батогом, то лиходій вдесятеро звивається. Перед порогом змій сказав: – Ключ у мене під язиком, засунь руку і візьми... – Ага, шукай дурніших за себе – не дам тобі відкусити руку! – і вівчар свиснув батіжком: – Виплюни! Змій виплюнув кришталевий ключик. – Бери й відчиняй! – наказав Оферма. – Відчини ти сам! – відповів змій з такою злобою, що з пащі зі словами вирвався сніп вогню. Легінь відтяв змієві й шосту голову. Потім узяв ключик і відімкнув двері. Як увійшов – очам не повірив: довкола все блищало, аж сміялося. Оферма сів за стіл, почув себе господарем. Закортіло навіть запалити. Взяв зі столу пушку-табакерку й одкрив її. Звідти знову вискочив якийсь кудлатий псисько й запитав людським голосом: – Чого треба, господарю? – Подай мені люльку, аби-м собі посидів, бо зроду не бачив отакого дива. Приведи й коня, аби я міг об'їхати дім... Не встиг Оферма й раз пакнути з люльки, як перед вікнами вже став кришталевий кінь з кришталевим сідлом. Оферма вийшов на подвір'я і сів на коня. – Як ти хочеш їхати – понад хмарами чи понад землею? – спитав його кінь. – Понад землею, аби видно все, що в довкола дому. Оферма вівкав від утіхи – так йому подобався кришталевий дім. Вони їхали два роки. Вернулися на подвір'я і кінь спитав: – Поїдемо далі? – Ні, мушу злізти, бо не знаю, де королівські вівці. Оферма знову побіг на галявину – а там жодної овечки. Він витягнув ненькову сопілку і заграв. Тої ж хвилини почали збігатися до нього королівські вівці. А їх було у три рази більше, аніж перед цим, бо ягниці двічі окотилися. Погнав овець додому. Як наближався до палацу, найменша королівна аж у долоні заплескала: – Тату, дивись, вівчар повертається з нашою отарою. – Не кажи, його вже давно з'їв середущий змій! – відповів король. – То Оферма, тату! Король вибрався аж на комин палацу. Дивився, придивлявся і раптом загорлав: – Знову той лайдак іде на мою голову. Та як недорахуюся хоч однієї вівці – тут йому кінець? А Оферма йшов собі веселий, моргав найменшій королівні, яка сіла на вікно й сміялася до нього. Король навіть не рахував вівці – так їх було багато. Став надутий, як сова. А Оферма каже: – Та наймолодша королівна буде мені за жінку, правда, ваша милість? – Не криши петрушку, бо риба ще в річці, – сердився король. – Найстарший змій має тебе роздерти... Аби-сь знав! Завтра знову виганяй отару. Уранці Оферма сунув у торбину хліба і цибулі та й погнав овець на пасовисько. Дійшли до галявини, на якій росла шовкова трава. Легінь з'їв кавалок хліба із цибулею й ліг під дубом спати. Нараз почувся такий рев, що листя на деревах затремтіло. – Е-е, спати не можна, бо сюди летить найстарший змій, – подумав Оферма, згадавши, чим погрожував король. Справді, на галявину налетів старший дванадцятиголовий змій. Сипав довкола себе такий страшний вогонь, що дерева і трава горіли. Уздрів Оферму й заревів: – Нащо талабуєш тут мою траву? – Бо мені так хочеться, – відповів Оферма. – Я тебе з'їм, як пес муху! – Подавишся, – вигукнув Оферма і вихопив батіжок. А той аж засвистів. Голови змія котилися одна за другою до ярка. Як залишилася одна, змій почав просити: – Змилуйся, легіню, не рубай останню... Я тобі подарую діамантовий палац. - Ні, я вже знаю вас, проклятих зміїв! Даруєте, аби мене з'їсти! Нема дурних! – Свиснув батіжок, і полетіла дванадцята голова. У ній під язиком Оферма знайшов діамантовий ключик і відімкнув двері у діамантовий палац. А там усе блищало, як сонце. Він закрив очі долонями, аби не осліпнути. Потім сів за стіл, хотів викурити люльку. Тільки відкрив пушку з тютюном, як вискочив знову кудлатий псисько. – Чого потребуєш, мій господарю? – Дай мені люльку й приведи коня, най зроблю обзорини. Не встиг Оферма і три рази пакнути, як під вікнами постав діамантовий кінь. Оферма вийшов на подвір'я і сів на коня, у діамантове сідло. – Гайда навколо палацу! Але понад землею, аби-м усе видів. Їхали три роки, доки об'їхали увесь діамантовий палац, й вернулися на те саме місце. – Їдеш далі, господарю? – Вже досить, бо не знаю, що там діється з королівськими вівцями. Прийшов на галявину – ні одної овечки не видно. Та парубок витягнув із-за череса сопілку і заграв. Вівці гейби з-під землі з'явилися, і їх було, як листя на старому дубі, бо ягниці всі три роки окочувалися. Оферма погнав отару додому. – Тату, вівчар вернувся живим! – зраділа наймолодша королівна. А король розсердився: – Ади, такий дрантюх – і хоче стати моїм зятем!.. Та мусив віддати за свого вівчаря найменшу королівну. Зіграли гарне весілля: було на ньому тисяча пар гостей, а музика грала цілий тиждень. Оферма забрав жіночку і перейшов жити до палаців, які йому подарували змії. Один день жив у золотому, другий – у кришталевому, а третій – в діамантовому. На четвертий день сказав своїй жінці: – Нудно в чужих палацах. Де я народився, там і кропива мила. Вертаймося в село, бо тут мені світ дошками забитий. – Їдьмо, чоловічку! У селі Оферма збудував собі хатку і жив у ній зі своєю жінкою у любові й злагоді.

Жили собі дід та баба. Вже й старі стали, а дітей нема. Журяться дід та баба: «Хто нашої й смерті догляне, що в нас дітей нема?» От баба й просить діда: – Поїдь, діду, в ліс, вирубай там мені деревинку, та зробимо колисочку, то я положу деревинку в колисочку та й буду колихати: от буде мені хоч забавка! Дід спершу не хотів, а баба все просить та просить. Послухався він, поїхав, вирубав деревинку, зробив колисочку… Положила баба ту деревинку в колисочку, колише й пісню співає: Колихала-колихала, аж поки полягали вони увечері спати. Встають уранці – аж з тієї деревинки та став синок маленький. Вони так зраділи, що й не сказати! Та й назвали того сина Телесиком. Росте той синок й росте – і такий став гарний, що баба з дідом не навтішаються з нього. От як підріс він, то й каже: – Зробіть мені, тату, золотий човник і срібнеє весельце, буду я рибку ловити та вас годувати! От дід зробив золотий човник і срібнеє весельце, спустили на річку, він і поїхав. То оце він їздить по річці, ловить рибку та годує діда й бабу, наловить та віддасть – і знову поїде. А мати йому їсти носить. Та й каже: – Гляди ж, сину, як я кликатиму, то пливи до бережка, а як хто чужий, то пливи далі! От мати наварила йому снідати, принесла до берега та й кличе: Телесик почув. – Ближче, ближче, човнику, до бережка! Це ж моя матінка снідати принесла. Пливе. Пристав до бережка, наївся, напився, відіпхнув золотий човник срібним весельцем і поплив далі рибку ловити. А змія й підслухала, як мати кликала Телесика, та прийшла до берега і давай гукати товстим голосом: А він чує: – То ж не моєї матінки голос! Пливи, пливи, човнику, далі! Пливи, пливи, човнику, далі! Махнув весельцем – човник і поплив. А змія стояла-стояла та й пішла від бережка геть. От мати Телесикова наварила йому обідати, понесла до бережка та й кличе: Він почув: – Ближче, ближче, човнику, до бережка! Це ж моя матінка мені обідати принесла. Приплив до бережка, наївся, напився, віддав матері рибку, що наловив, відіпхнув човник і поплив знову. А змія приходить до берега та знов товстим голосом: А він почув, що не материн голос, та махнув весельцем: – Пливи, пливи, човнику, далі! Пливи, пливи, човнику, далі! Човник і поплив далі. Змія бачить, що нічого не вдіє, та пішла до коваля: – Ковалю, ковалю! Скуй мені такий тоненький голосок, як у Телесикової матері! Коваль і скував. Вона пішла до бережка й стала кликати: А він думав, що то мати. – Ближче, ближче, човнику, до бережка! То ж мені матінка їсти принесла! Та й приплив до бережка. А змія його мерщій ухопила з човна та й понесла до своєї хати. – Зміючко Оленко, відчини! Оленка й відчинила, змія ввійшла в хату. – Зміючко Оленко, натопи піч так, щоб аж каміння розпадалося, та спечи мені Телесика, а я піду гостей покличу, та будемо гуляти. Та й полетіла кликати гостей. От Оленка натопила піч так, що аж каміння розпадається а тоді й каже: – Сідай, Телесику, на лопату! А він каже: – Коли ж я не вмію, – як його сідати? – Та вже сідай! – каже Оленка. Він і положив на лопату руку. – Так? – каже. – Та ні-бо: сідай зовсім! Він положив голову: – Отак, може? – Та ні-бо, ні! Сідай увесь! – А як же? Хіба так? – та й поклав ногу. – Та ні-бо,– каже Оленка, – ні, не так! – Ну, так покажи ж, – каже Телесик,– бо я не знаю як. Вона й стала показувати, та тільки сіла, а він за лопату та й укинув її в піч, і заслінкою піч затулив, а сам замкнув хату, зліз на превисоченного явора та й сидить. От змія прилітає з гостями. – Зміючко Оленко, відчини! Не чути. – Зміючко Оленко, відчини! Не озивається. – От вража Оленка, вже десь повіялась. От змія сама відчинила хату, повходили гості, посідали за стіл. Відслонила змія заслінку, вийняла з печі, та й їдять – думали, що то Телесик. Попоїли добре, повиходили надвір та й качаються по траві. – Покочуся, повалюся, Телесикового м’ясця наївшись! А Телесик із явора: – Покотіться, поваліться, Оленчиного м’ясця наївшись! Вони слухають… Де це? Та знов: – Покочуся, повалюся, Телесикового м’ясця наївшись. А він знову: – Покотіться, поваліться, Оленчиного м’ясця наївшись! Вони далі: – Що воно таке? Давай шукати, давай дивитися, та й угледіли Телесика на яворі. Кинулись до явора та й почали його гризти. Гризли-гризли аж зуби поламали, а не перегризуть. Кинулись до коваля: – Ковалю-ковалю, покуй нам такі зуби, щоб того явора перегризти! Коваль і скував. Вони як почали знову… От-от уже перегризуть. Коли летить табун гусей. Телесик їх і просить: А гуси й кажуть: – Нехай тебе середні візьмуть! А змії гризуть-гризуть… Аж летить знову табун гусей. Телесик і просить: – Нехай тебе задні візьмуть! А явір аж тріщить. Відпочинуть змії та й знов гризуть, відпочинуть та й знов… Аж летить іще табун гусей. Телесик так їх просить: І ці кажуть: – Нехай тебе заднє візьме! Та й полетіли. Сидить сердешний Телесик, от-от явір упаде, от-от доведеться пропасти! Коли це летить собі одне гусеня: відбилося – насилу летить, Телесик до нього: От воно: – Сідай! – каже та й ухопило його на крила. Та втомилось сердешне, так низько несе. А змія за ним – ледве не вхопить його – женеться. Та таки не наздогнала. От воно принесло та й посадило Телесика на призьбі, а само ходить по двору, пасеться. От сидить Телесик на призьбі та й слухає, що в хаті робиться. А баба напекла пиріжків, та виймає в печі, і каже: – Це тобі, діду, пиріжок, а це мені пиріжок! А Телесик знадвору: – А мені? То це вона знову виймає пиріжки та: – Оце тобі, дідусю, пиріжок, а це мені! А Телесик знову: – А мені? Вони й почули. Що це? – Чи ти чуєш, діду, щось наче гукає? – Та то, – каже дід, – мабуть, так учувається. Та знов баба: – Оце тобі, дідусю, пиріжок, а це мені! – А мені? – каже з призьби Телесик. – Отже, таки озивається! – говорить баба та зирк у вікно – аж на призьбі Телесик. Вони тоді з хати, та вхопили його, та внесли в хату, та такі раді… А гусятко ходить по двору, то мати й побачила. – Он гусятко ходить. Піду впіймаю та заріжу. А Телесик каже: – Ні, мамо, не ріжте, а нагодуйте його! Коли б не воно, то я б у вас і не був. От вони нагодували його, й напоїли, і під крильця насипали пшона. Так воно й полетіло. От вам казочка, а мені бубликів в’язочка.

Украла собі лисичка-сестричка курочку та й біжить. Біжить та й біжить, от стала її ніч застигати. Бачить вона хатку, заходить туди, вклонилась звичайненько та й каже: – Добривечір, люди добрі! – Дай боже здоров’ячка. – Пустіть переночувати! – Ой лисичко-сестричко, у нас хатка маленька, – ніде буде тобі лягти. – Дарма, я під лавкою зігнуся, хвостиком обгорнуся та й переночую. Хазяї й кажуть: – Добре, ночуй! – А де ж я свою курочку подіну? – Пусти її під піч. От вона так і зробила. А вночі нишком устала, курочку з’їла й пір’ячко загребла. Другого дня встала раненько, вмилася біленько, господареві на добридень дала. – Ой, де ж це моя курочка? – А під піччю. – Я дивилась, там нема. Сіла та й плаче. – Тільки й було добра, що курочка, та й ту забрано. Віддай мені, хазяїне, за курочку качечку! Нема що робити – треба давати. Взяла лисичка качечку в мішок та й пішла. Біжить та й біжить, аж застигла її на дорозі ніч. Бачить вона хатку, заходить туди та й каже: – Добривечір, люди добрі! Ті їй: – Дай боже здоров’я! – Пустіть переночувати! – Не можна, лисичко-сестричко: у нас хатка маленька, ніде буде тобі лягти. – Дарма, я під лавкою зігнуся, хвостиком обгорнуся та й переночую. – Ну, добре, ночуй. – А де ж я свою качечку подіну? – Пусти її в хлів між гуси. От вона так і зробила. А сама вночі нищечком устала, качечку з’їла й пір’ячко загребла. Другого дня встала раненько, вмилася біленько, хазяїнові на добридень дала. – А де ж моя качечка? Глянули в хлів – нема. Каже їй хазяїн: – Мабуть, гусей випускали, та випустили й її. А лисичка плаче: – Тільки й добра було, що качечка, та й ту забрано. Віддай мені, хазяїне, за качечку гусочку! Нема що робити – треба давати. Взяла вона гусочку в мішок та й пішла. Іде та й іде... Аж ізнову вечір настає. Бачить вона, що стоїть хатка, зайшла туди та й каже: – Добривечір, люди добрі! Пустіть переночувати! – Не можна, лисичко-сестричко: у нас хатка маленька, ніде буде тобі лягти. – Дарма, я й під лавкою зігнуся, хвостиком обгорнуся, так і переночую. Люди кажуть: – Ну, добре, ночуй! – А де ж я свою гусочку подіну? – Пусти в хлів до ягнят. От вона так і зробила. А сама вночі нищечком устала, гусочку з’їла і пір’ячко загребла. Другого дня устала раненько, вмилася біленько, хазяїнові на добридень дала, а тоді: – А де ж моя гусочка? Подивились – нема. От вона й каже хазяїнові: – Де я не бувала, такої пригоди не знала, щоб у мене що вкрадено! Хазяїн і каже: – То, може, ягнята затоптали її. А лисичка: – То вже як хоч, хазяїне, а віддай мені ягня. Нічого робити. Віддали. Узяла лисичка в мішок те ягня та й пішла. Іде та й іде, – застає її знову ніч. От вона, побачивши хатку, стала проситися на ніч: – Пустіть, люди добрі, переночувати! – Не можна, лисичко-сестричко: у нас хатка маленька, ніде буде тобі й лягти. – Дарма, я під лавкою зігнуся, хвостиком обгорнуся та й переночую. – Добре, ночуй! – А де ж я своє ягня подіну? – Пусти в загороду. От вона так і зробила. А вночі нищечком устала та й з’їла те ягня. Другого дня встала раненько, вмилася біленько, хазяїнові на добридень дала та й питає: – А де ж моє ягня? Далі сіла та й давай плакати та примовляти: – Де я не бувала, такої пригоди не знала, що одно було добро, та й те вкрадено. Хазяїн їй і каже: – Ото невістка гнала воли, то, може, й випустила. От вона й каже йому: – Ну, як собі хоч, хазяїне, а віддай мені невістку! Свекор плаче, свекруха плаче, син плаче, діти плачуть. А лисичка таки зав’язала невістку в мішок. От іще вона не вийшла, та якось там на часинку відійшла із хати, а син узяв, вив’язав з мішка невістку, а ув’язав собаку. Прийшовши, лисичка взяла, не розв’язуючи, той мішок з собакою та й понесла. Несе та ще й приказує: – За курочку – качечку, за качечку – гусочку, за гусочку – ягнятко, а за ягнятко – невістку! Та як струсоне тим мішком, а собака: « Авурр...» А лисиця: – А, капосна невістко, пособачилась! Ану, гляну на тебе, яка ти є. Сіла та й розв’язала мішок. Тільки розв’язала – собака звідти як вискочить! Вона навтіки, собака – за нею та далі в ліс... от-от дожене! Ні, таки добігла лисичка до нори, заховалась. Сидить вона в норі, а собака – над норою, не може влізти. А лисичка і давай питатися ушей: – Ушечки мої любі, що ви думали-гадали, як від того проклятого хортища втікали? – Те ми, лисичко-сестричко, думали-гадали, щоб хорт не догнав, золотої кожушини не порвав. – Спасибі ж вам, мої любі ушечки, я вам сережки золоті куплю. Тоді до очей: – Що ви, оченьки мої любі, думали-гадали, як від того проклятого хортища втікали? – Те ми, лисичко-сестричко, думали-гадали, туди-сюди розглядали, щоб хорт не догнав, золотої кожушини не порвав. – Спасибі ж вам, мої оченьки любі, я вам золоті окуляри куплю. Потім до ніг: – Що ви, ніженьки мої любі, думали-гадали, як від того проклятого хортища втікали? – Те ми, лисичко-сестричко, думали-гадали, швидше втікали, щоб хорт не догнав, золотої кожушини не порвав. – О, спасибі ж вам, мої ніженьки, я вам куплю червоненькі черевички зі срібними підківками. – А що ти, хвостище-помелище, думало-гадало, як від того проклятого хортища втікало? А хвіст розсердився на те, що лисичка до нього так неласкаво заговорила, та й каже: – Те я думав-гадав, поміж ногами плутав, щоб хорт догнав, золоту кожушину зняв. Розсердилась лисиця на хвоста та й вистромила його з нори: – На тобі, хортище-собачище, хвоста, відкуси, поки біле! А хорт як ухопився, так увесь і відкусив. От тоді лисиця пішла між зайці. А зайці ще тоді хвостатими були. Побачили вони, що лисиця куца – давай з неї сміятися. Вона їм і каже: – Дарма, що без хвоста, але я вмію хоровода скакати. – Як? – Та так. Тільки треба вам хвости позв’язувати, то й ви навчитесь. – Ну, позв’язуй! Позв’язувала їм хвости, а сама збігла на шпиль та звідтіля як гукне: – Тікай, бо йде вовчище! Зайці як сунуть в усі сторони, – так хвости й пообривали. Після того, як посходились докупи зайці, бачать – усі без хвостів. От і давай питатись один одного: – Ти був у лисички? – Був. – І я ж, братику, був! Почали вони змовлятись, щоб як-небудь віддячити лисиці. А вона підслухала, бачить, що лихо, та мерщій з того лісу, більше про неї й не чули.

Жив колись на світі бідний чоловік. Щоночі йому снився син – високий, файний парубок. Але то був тільки сон. Життя минало, та ні маєтку, ні сина – сама біда в хаті. Чоловік мав під горою шмат землі, на якому навіть дурний бур’ян не хотів рости. А одного року була така засуха, що не вродило й стільки, скільки було посіяно. Пішов чоловік найматися до графа, якого люди любили як сіль в оці і тернину в боці. – Підеш молотити, – сказав граф, – а за роботу візьмеш те, що в постоли падає. Чоловік погодився. Молотив цілий день, увечері прийшов додому і висипав з постолів на лаву півжмені зерна. Отак він цілий місяць махав ціпом і приносив у постолах свій заробіток. Нарешті зсипав усе зароблене докупи, провіяв і розстелив на веретці, аби просушилося. Але позліталися голодні горобці і зерно видзьобали. Як побачив це чоловік, кинув спересердя капелюха об землю і вилаявся услід горобцям: – Смерека би вас прибила! – Не сердься, добрий чоловіче, – ніби щось запищало у нього за спиною. – А хто це мені радить не сердитись? – Та я – зернина, не з’їдена горобцями. – А де ти є? – Та ось тут – під лопухом. Нахилився чоловік, підняв прив’ялий листок лопуха і побачив золоту зернину. – Що мені з тебе? – спитав, поклавши її собі на долоню. – Хіба тобою наситяться голодні дід і баба? – Ти мене не їж, а посій у землю і поливай три рази на день водою з Черемошу, – відповіла золота зернина. Чоловік посіяв її перед вікнами хати. Три рази на день носив воду з Черемошу, щедро поливав, але із землі нічого не сходило. Засумував старий, забідкався. Розказав про все жінці, а вона допікає: – Тобі, чоловіче, на старість горобці в голові цвірінькають. Де то видано, де то чувано, аби зернина вміла говорити! Як не було у нас гараздів за молодих років, то не буде і за старих. Та одного ранку чоловік почув за вікном таку гарну музику, що за серце брала. Виглянув, але нікого не побачив, тільки там, де було посіяно зернину, виросла яблуня. З її гілля звисали не яблука, а скрипки – малі й великі, з жовтуватими й зеленуватими смугами. Зачудувався чоловік, вийшов надвір, та не встиг підійти до чарівного дерева, як почув: – Добридень, тату! Ще більше здивувався чоловік, оглянувся довкола, але нікого не побачив. – Добридень! – відповів. – Але хто мене татом називає? – Та це я, ваш син Петрик, – почулося, і з яблуні скочив стрункий, наче смерека, парубок. – Коли ти мій син, то бери сапу, і підемо в город картоплю сапати, – все ще не вірив чоловік своїм очам. Петрик узяв із собою скрипку і заграв такої веселої пісні, що сапи самі стали сапати, а картопля почала рости і цвісти. – Що то за скрипка? – спитав батько. – То така скрипка, що як погладжу зеленуваті смуги, то омолоджується добро, а як торкнусь жовтуватих старіється зло. Не могли нарадуватися чоловік і жінка своєму синові, боялися, щоб із нього і волосинка не впала. Та Петрик дома не міг усидіти, все ходив то в ліс, то в поле, то між люди. Одної неділі він узяв скрипку і подався в село. На полі побачив людей, які ніби танцювали, але їм не грали ні скрипка, ні цимбали. Вони тільки плескали в долоні або вдаряли топірцями об топірці. Всі були такі марні, кволі і сухі, що з вітром полетіли б. – Що ці люди роблять? – спитав Петрик старого чоловіка. – Весілля справляють – відповів той. – Але від тяжкої праці у графа без вітру з ніг падають. Граф сказав, що як усі вимирають, то він привезе сюди людей із-за морських країв. Погладив Петрик зелені смуги на своїй скрипці, утяв веселої тропотянки, що аж листя на деревах залопотіло, і люди неначе прокинулися з довгої сплячки. Зморшки на обличчях старих і молодих розгладжувались, щоки зарум’янились. Молодий і молода стали такі гарні, як місяць із зірницею. Всі пустилися у веселий танець. Цілу божу днину Петрик веселив людей. А граф вийшов на балкон свого палацу, подивився на толоку і здивувався. На другий день наказав гайдукам позаганяти всіх до палацу. Прийшли люди, поскидали капелюхи. Граф наказав: – Від учорашньої музики вам прибуло сили. Тож завтра беріть кияння, молоти і лопати і маєте продовбати під найближчою горою великий прохід, аби весь Черемош міг туди текти. Взяли люди кияння, молоти, і лопати і під крики гайдуків подалися до гори. Оточили її, як мухариці, і загепали кирками, аж іскри летіли. Минали дні, тижні, місяці, доки утворився широкий прохід, куди потекли води Черемошу. Подивився граф на те диво і сказав: – Тепер збудуйте в середині цієї гори казковий палац з великими залами, довгими коридорами і ясними світлицями. Такого палацу не сміє бути навіть у самого цісаря. Брама палацу має бути така, що її зачинить і мала дитина, а відчинити, щоб міг тільки я один на світі. Не чули в собі чоловіки такої сили, щоб палац побудувати. Розсердилися на музиканта. Бо доки він їх не омолодив, не давав їм граф такої страшної роботи. Рушили до хати, де жив Петрик із батьками. – Ану, виходь на наш суд! – загукали. – Ти дав нам сили видовбати діру для ріки, а тепер лишив у біді. А Петрик тільки-но повернувся з далеких сторін, де омолоджував добро і зістарював зло. Почувши сердиті крики, вийшов з хати і став перед людьми. – Кажи, що маємо робити? – чулося. – Умирати всім разом? Петрик відповів: – Завтра всі до одного беріть кияння, довбні, молоти, долота, лопати і починайте будувати. Я прийду і допоможу вам. Як почули чоловіки, що Петрик прийде, уранці посходилися до гори. Але ніхто з них не міг підняти ні молота, ні кияння. А гайдуки підганяють. Нарешті прийшов Петрик. Погладив зеленуваті смуги скрипки, приклав смичок до струн і врізав веселу коломийку – аж Черемош засміявся. Люди відразу повеселішали, зміцніли, зарум’янились і посхоплювались на ноги. Шматки скелі розліталися, падали в ріку. В горі з’явилися довжелезні коридори, височезні зали, широчезні комори, просторі світлиці. Як усе було закінчено, прийшов граф. Дуже чудувався із палацу, а найбільше із брами, яку зачинила б одним мізинцем дитина, а відчинити міг тільки він. Розіслав тоді граф людей по світу скликати гостей на весілля своєї доньки, яку посватав заморський принц. Коли гості зібралися в палаці, прийшов туди і Петрик. Як побачив його граф, то так скипів, що аж посинів. – Як ти смів сюди прийти?! – закричав. – Мужицьке весілля я вже бачив, а графського ще ні, – відповів Петрик. Наказав граф слугам викинути хлопця із палацу у річку. Та Петрик погладив жовтуваті смуги скрипки, приклав смичок до струн і заграв. У палаці всі притихли, зістарілись. Граф згорбився, зігнувся, руки в нього задрижали. Не міг утриматися на ногах – сів на підлогу і почав дрімати. Петрик вийшов за браму і зачинив її назавжди. Минули роки, брама обросла травою-муравою. Про графа ніхто більше не згадував. А про Петрика і його чарівну скрипку знають і донині. Я розповів би про нього ще більше, та в горлі пересохло.

Плавав лебідь біля берега. Зігнувши шию, дивився у воду. А назустріч йому – щука. Зупинилась і питає: – Скажи, будь ласкавий, де ти буваєш, коли річка замерзає? – А для чого це тобі знати? – Та я хотіла б на зиму кудись утекти, а то під льодом задихаюся без свіжого повітря. – Я на зиму відлітаю до теплих країв та живу там до весни. – Візьми і мене з собою! – попросила щука. – Домовились.  Почув їхню розмову рак і каже: – Можна і мені з вами? – Добре, якщо дуже хочеш. Минуло літо, настала осінь. Лебідь і говорить: – Будьте готові на завтра. Після обіду вилітаємо. Щука сказала ракові збиратися. Рак подумав, подумав і мовить: – А як же ми, сестро, будемо жити без їжі? Давай візьмемо з собою харчів. – І куди ми їх покладемо? – Давай складемо все на віз та упряжемось у нього. Рак і щука знайшли воза, поскладали туди харчі та чекають лебедя. Другого дня прилетів лебідь і каже: – Ну, ви готові? А то я вже лечу! – Готові, готові, тільки ти, будь ласка, допоможи нам віз вести. – Добре. Чіпляйте мені мотузку за ногу. Рак прив’язав лебедя за ногу. Свою мотузку взяв у клешні, а щука за третю вчепилася зубами. – Ну, разом! Рушай! Рак посунув назад, щука стрілою розігналась у воду, а лебідь підлетів вгору. Обірвались всі три мотузки і віз залишився на тому ж місці, де й стояв. Хто з них був винен, а хто правий, цього ніхто не знає. Тільки жабки добре насміялись і немало дивувались, чого рак і щука не за своє діло брались.

Були собі котик та півник. Котик було на скрипочці грає, а півник пісеньки співає. Котик було йде їсти добувати, а півник вдома сидить та хати глядить. То котик було, йдучи, наказує: – Ти ж тут нікого не пускай, та й сам не виходь, хоч би хто й кликав. – Добре, добре! – каже півник. Замкне хату та й сидить, аж поки котик повернеться. Навідала півника лисиця та й надумала його підманути. Підійде під віконце, як котика нема дома, та й підмовляє: – Півнику, півник, вигляни у віконце! У мене золота пшениця, холодна водиця. А півник їй: – То-ток, то-ток, не велів коток! Бачить лисиця, що так не бере, прийшла раз уночі, насипала півникові попід вікном пшениці, а сама засіла за кущем. Пішов котик, а півник подивився у віконце, побачив розсипану пшеничку та й міркує: — Швиденько поклюю, ніхто мене не побачить, то й котикові не скаже. Тільки півник за поріг вийшов, а лиска за нього та й помчала. А півник кричить: Котик поки почув, то вже й спізнився лиску доганяти. Вернувся додому та плаче, а потім узяв скрипку, писану торбу та й пішов до лисиччиної хатки. А в лисиці було чотири дочки та один син. Зібралася стара лисиця на влови, а дітям наказала нікого не пускати, півника глядіти та окріп гріти, щоб ото вже, як повернеться, їжу варити. А котик підійшов під вікно та й почав грати й приспівувати: От найстарша лисичівна не втерпіла та до менших: – Ви тут посидьте, а я піду подивлюсь, що воно там так гарно грає? Тільки вона вийшла, а котик її схопив та в писану торбу. А сам знову грає: Не втерпіла й друга лисичівна та й собі вийшла, а він і ту схопив та в писану торбу. Так усіх лисенят виманив. А потім почепив торбу на сухій вербі, сам у хату, знайшов півника, розв’язав, взяли вони вдвох усю лисиччину страву поїли, горщика з окропом вивернули, а самі втекли додому. Та вже потім півник довіку слухав котика.

Якось у лісі зустрілися лисиця з котом. Кіт уклонився їй низенько й мовив: – Добридень, лисичко-сестричко. Як ся маєш у тяжкі часи? Лисиця подивилася на котика згорда й не знала чи варто йому відповідати. Вона крикнула: – Як ти смієш, дурню, про таке мене питати?! Котюга нещасний! Ти вчений хоч трохи? – Та вчений, лисичко... – Хто тебе вчив? – А біда, лисичко. – Що вмієш робити? – Ну, скочити на дерево і врятуватися від псів, коли вони женуться за мною. – Все то є дурниці... Я, ось, добре вивчена. А окрім цього, маю мішок хитрощів. У тебе їх немає і ніколи не буде. Ходи зі мною й дечого навчишся... Раптом показався мисливець із псами. Кіт скочив до дерева, видряпався по стовбуру і сховався між гіллям. Лисичка-сестричка попала псам у зуби. Кіт гукнув із дерева: – Пані лисице, розв’яжіть мішок із хитрощами! Лисичка не озвалася, бо вже не було як: язик задубів, очі посоловіли.

Їхав якось козак шляхом-дорогою і заїхав у дрімучий ліс; у тому лісі на галявині стоїть копиця сіна. Зупинився козак перепочити трішки, ліг біля нього й закурив люльку; курив, курив і не побачив, як зронив іскру в сіно. Сів козак на коня й рушив у дорогу; не встиг і десяти кроків ступити, як спалахнуло полум’я і весь ліс осяяло. Озирнувся козак, дивиться – копиця горить, а у вогні стоїть красна дівиця й каже гучним голосом: – Козаче, людино добра! Порятуй мене від смерті. – Як же тебе порятувати? Навколо полум’я, до тебе не підступитися. – Устроми у вогонь свого списа, я по ньому виберусь. Козак устромив спис у вогонь, а сам од великого жару одвернувся. Вмить красна дівиця обернулася змією, залізла на спис, ковзнула козакові на шию, обвилася навколо шиї тричі і взяла хвіст у зуби. Козак налякався; не зметикує, що йому робити і як далі бути. Мовила змія людським голосом: – Не бійся, добрий молодче! Носи мене на шиї сім років та шукай олов’яне царство, а приїдеш у те царство – залишися і проживи там ще сім років безвиїзно. Зробиш так – щасливий будеш! Поїхав козак шукати олов’яне царство. Багато минуло часу, багато води сплило, наприкінці сьомого року дістався він до крутої гори; на тій горі стоїть олов’яний замок, довкола замку висока білокам’яна стіна. Поскакав козак на гору, перед ним стіна розсунулась, і в’їхав він на широкий двір. Тієї ж миті спала з його шиї змія, вдарилась об сиру землю, обернулася душею-дівицею і з-перед очей зникла, ніби її й не було. Козак залишив свого доброго коня у стайні, зайшов до палацу й почав роздивлятися кімнати. Всюди дзеркала, срібло й оксамит, і ніде не видно жодної душі людської. «Ех, – думає козак, – куди я заїхав? Хто мене годувати й напувати буде? Певно, доведеться помирати голодною смертю!» Тільки-но подумав, як глип – аж перед ним стіл накритий, на столі пити-їсти всього вдосталь; він закусив, випив і надумав піти подивитися на коня. Приходить до стайні – кінь стоїть у стійлі й овес жує. – Ну, це гарна річ: можна, отже, без нужди прожити. Довго-довго залишався козак в олов’яному замку, і здолала його нудьга смертельна: завжди сам-самісінький! Ні до кого й слова мовити. Надумався він поїхати у вільний світ; тільки куди не кинься – всюди стіни високі, немає ні входу, ні виходу. Спересердя вхопив палицю, зайшов до палацу й почав дзеркала та шибки бити, оксамит рвати, стільці ламати, срібло розкидати: «Може, господар вийде й на волю випустить!». Ні, ніхто не з’являється. Ліг козак спати. Наступного дня прокинувся, погуляв-походив і надумав закусити; туди-сюди дивиться – нема для нього нічого! – Ех, – каже, – як хто пославсь, так і виспиться! От наколобродив учора, тепер голодувати доведеться! Тільки-но покаявся, як умить їжа й питво – все готове! Минуло три дні; прокинувся козак уранці, глянув у вікно – біля ґанку стоїть його добрий кінь осідланий. Що це означає? Умився, вбрався, взяв свого довгого списа і вийшов на широкий двір. Раптом де не взялася – з’явилася красна дівиця: – Здрастуй, добрий молодче! Сім років минуло – врятував ти мене од вірної загибелі. Тож знай: я царська донька. Викрав мене Кощій Безсмертний у рідного батька, у матері, захотів узяти за себе заміж, та я з нього посміялася; от він розізлився і перетворив мене на люту змію. Дякую тобі за тривалу службу! Тепер їдьмо до мого батька; стане він тебе нагороджувати золотими монетами й камінням самоцвітним, ти нічого не бери, а проси собі барильце, що в льоху стоїть. – А яка від нього користь? – Покотиш барильце праворуч – враз палац з’явиться, покотиш ліворуч – палац зникне. – Згода, – мовив козак. Сів він на коня, посадив із собою прекрасну царівну; високі стіни самі перед ними розсунулись, і поїхали вони в путь-дорогу. Скоро чи ні – приїздить козак із царівною до царя. Цар побачив свою доньку, зрадів, почав дякувати і дає козакові повні мішки й перлів. Каже добрий молодець: – Не треба мені ні золота, ні перлів; дай мені на спогад те барильце, що в льоху стоїть. – Багато хочеш, брате! Ну, нічого не вдієш: дочка мені дорожча за все! За неї і барильця не шкода. Бери. Козак узяв царський подарунок і вирушив білим світом мандрувати. Їхав-їхав, трапився йому назустріч старезний дідок. Просить старий: – Нагодуй мене, добрий молодче! Козак зіскочив з коня, відв’язав барильце, покотив його праворуч – умить чудовий палац з’явився. Зайшли вони удвох у розмальовані палати й сіли за накритий стіл. – Агов, слуги мої вірні! – гукнув козак. – Нагодуйте-напоїть мого гостя. Не встиг вимовити – несуть слуги цілого вола і три казани напоїв. Почав дідок їсти й підхвалювати; з’їв цілого вола, випив три казани, крякнув та й каже: – Малувато, та нічого! Дякую за хліб-сіль. Вийшли з палацу; козак покотив своє барильце ліворуч – і палацу як не було. – Поміняймося, – каже дідок козаку, – я тобі меч віддам, а ти мені барильце. – А яка користь від меча? – Так це ж меч-саморуб: варто тільки махнути – хоч яка сила незчисленна, всіх поб’є! Он, бачиш – ліс росте; хочеш, спробую? Тут дідок дістав свого меча, махнув ним і каже: – Іди, меч-саморуб, порубай дрімучий ліс! Меч полетів і давай дерева рубати та в сажні складати; порубав і назад до господаря повернувся. Козак довго не думав, віддав діду барильце, а собі взяв меч-саморуб, сів на коня й надумав до царя повернутися. А під столицю того царя підступив сильний неприятель; козак побачив рать-силу незчисленну, махнув на неї мечем: – Меч-саморуб! Зроби добре діло: порубай військо вороже. Полетіли голови… І години не минуло, як ворожої сили не стало. Цар виїхав козакові назустріч, обняв його, поцілував і тут же вирішив віддати за нього заміж прекрасну царівну. Весілля було пишне. На тім весіллі і я був, мед пив, по вусах текло, а в роті не було.

Лев опісля обіду ліг у холодочку відпочити. Тільки гарно задрімав, а мишеня вилізло зі своєї нори і побігло навпрямець через лева. Лев спросоння подумав, що його вже хто-небудь ловить, здригнувся, підняв голову, аж то мишеня по ньому пробігло. Лев тоді й каже: – «Як ти сміло мене турбувати?! Ти знаєш, хто я? Та я тебе тут роздавлю так, що твого й потроху не залишиться». – «О царю всіх звірів! – жалібно запищало мишеня. – Будь ласкавий, пробач. Помилуй мене, нещасного... Я невзначай потривожило тебе. Не души мене, я тобі колись в пригоді стану». Лев засміявся. Йому дуже чудно стало, що мишеня таку нісенітницю варнякає. А далі каже: – «Ну, йди по своїй дорозі; побачу, як ти мені в пригоді станеш. Лише гляди, більше не одважуйсь старших від себе турбувати». Мишеня швиденько побігло від лева і сховалось в бур'яні; дуже раде було, що не попалось в лапи до лева. Не пройшло і тижня після того, як лев гомонів на мишеня і сварився задушити його. Потрапив бідолаха і сам в біду. Вночі гуляв по лісу і потрапив у тенети. Скільки він не пручавсь, не міг виплутатись; що не дужче намагався, все більше і більше вплутувався. Мишеня побачило, що лев попався в біду і ніяк не може вирватися, прибігло до його і почало гризти тенети. Не пройшло й півгодини, як тенети були вже переточені. Лев випроставсь, подякував мишеняті і подався подалі від того місця.

Це було давно-предавно, коли кури несли телят, а вівці – писанки, файніші, ніж у Косові. Тоді був на світі бідний чоловік, що мав три доньки – Марійку, Ганнусю і Василинку. Доки доньки були малі, чоловік дуже бідував, а як вони підросли, то стало трохи легше, бо вже було кому обід зварити, шмаття випрати і в поле піти. Дівчата вдались дуже вродливі – як три корчики квітучої калини. Одного дня чоловік взяв своїх доньок у поле сапати мандибурку. Несподівано з лісу виїхала бричка і стала на дорозі просто їхньої нивки. З брички зліз якийсь панок. – Добридень, газдо! Гризеш пісну нивку? – Гризу, паночку. – І твої доньки все життя будуть отак гризти? – Відай, будуть, бо ніхто не знає, яка доля чекає людину. – А я знаю, – хвалиться панок. – У вашої старшої доньки буде щаслива доля, як віддасте її за мене. Чоловік здивувався: – А ви хто такий? – Я – Ольдеквіт, найбільший пан у сусіднім краю. Чоловік задумався. Правду сказати, він навіть утішився, що хоч одна його донька не буде бідувати. Може, ще й молодшим сестрам не дасть каратися на світі, а чимось допоможе, бо матиме звідки. – Ну, то що, Марійко, підеш за панича? Марійка глипнула на Ольдеквіта – файний, з блакитними очима і чорною чуприною. – Піду, тату. Тоді старий каже: – У неділю справимо весілля. – Е, ні, весілля буде в моєму палаці,– заперечив пан. – Але мусите пустити молоду тепер, най іде зі мною. Чоловік подумав і погодився. – Ходи, Марійко, – сказав панич дівчині.– Перед нами далека дорога, а сонце вже на заході. Дівчина попрощалася з ріднею, сіла у бричку й поїхала. Минув тиждень, але Ольдеквіт не просив старого на весілля. Минув і рік. А чоловік нічого не знав про свою доньку. Настало знову сапання. Газда вийшов у поле з Ганнусею й Василинкою. Сапали скільки сапали, коли з лісу вийшов Ольдеквіт. – Добридень! – каже. – Що, далі гризете своє полечко? – Та гриземо… Тручаємо помалу свою біду. А як наша Марійка? Чому не приходить? – Має малу дитину. Просила, щоб Ганнуся приїхала до неї хоч на тиждень. Допомогла їй. Ганнуся аж підскочила: – Я поїду, тату! Марійці самій сумно. Побавлю дитину, і їй весело буде. Приїду й розповім вам, як вона газдує. Чоловік дав згоду. Ганнуся сіла в бричку коло Ольдеквіта і поїхала. Минув не тиждень, а вже цілий рік. Про Марійку і Ганнусю ніхто нічого не чув – гейби каменем у воду впали. Настало знову літо. Чоловік вийшов у поле сапати мандибурку з наймолодшою донькою Василинкою. З лісу й цього разу над’їхав Ольдеквіт. – Добридень! – каже. – Що гризете досі бідну землю? – А що маємо робити? Мусимо працювати, аби втримати грішну душу в тілі. А де наша Ганнуся? Чому так довго не вертається додому? – Я вже не раз хотів її привезти, але Марійка не пускає. Каже, що їй буде сумно без сестрички. Ганнуся трохи заслабла й просила, аби Василинка приїхала в гості хоча б на три дні. Потім разом повернуться додому. – Я поїду, тату. Ненадовго, лише на три дні. Пустіть мене. – То їдь, але вертайся за три дні. – Добре, тату. Василинка сіла собі в бричку, й коні рушили. Спочатку, як всі люди, їхали дорогою. Потім бричка піднялася вгору і полетіла, наче птах. Довго неслася у повітрі, доки прилетіла до кам’яного замку, що стояв на горі. Величезна брама перед нею отворилася сама. Василинка скочила з брички, думаючи, що сестри вийдуть зустрічати. Але ніхто її не зустрів. Здавалося, у замку не було живої душі. На даху тільки каркали ворони. Василинка напудилася. – Де мої сестри? А Ольдеквіт гейби крізь землю провалився разом з бричкою й кіньми. Дівчина почала бігати похмурими коридорами, заглядала у темні кімнати. – Марійко! Ганнусю! Ніхто не озивався. Сіла собі на холодний камінь і ревно заплакала. Довго текли з очей гарячі сльози. Нараз перед нею з’явилася бабка, стара-престара. – Чого ти плачеш, дівчино? – Як мені не плакати, коли Ольдеквіт привіз мене до сестер, а їх ніде не видно. Він кудись утік, а я лишилася сама на студенім камені. Що маю робити? – Сестер своїх не скоро побачиш. Ольдеквіт – великий кат. Він їх мучить у чорних пивницях. І тебе таке чекає. – Ні, бабко, я втечу! – Звідси ніхто не втече, бо залізна брама під золотим ключем. – То що мені порадите, бабко? Стара дала їй тонкий поясок. – Запережись і будь смирною перед Ольдеквітом. Коли скаже, аби ти стала його жінкою, засунь ліву руку під поясок і дай свою згоду. Говори, що ти кохаєш його дужче, ніж свого тата й сестер. Запам’ятай добре: роби все, тримаючи ліву руку під пояском. Він має чарівну силу. Це – пояс добра. – Дякую вам, бабусенько, – сказала Василинка. Бабка зникла так, ніби її й не було. Дівчина заперезалася чарівним пояском і стала чекати свого ворога. Увечері вернувся Ольдеквіт. Одразу каже Василині: – Будь моєю жінкою! Дівчина засунула ліву руку під поясок і ласкаво йому відповіла: – Усе життя буду твоєю вірною дружиною. – Як, ти мене кохаєш? – Дужче, ніж свого тата і сестер. – Маєш щастя… Такої жінки мені й треба, – втішився Ольдеквіт. Василинка зварила вечерю. Ольдеквіт наївся, напився, дав Василинці в’язку золотих ключів і сказав: – Оце ключі від усіх дверей, що є в моєму замку. Але ти не заходь до кімнат, я привезу тобі усього, чого лише захочеш. Я їду в світ на цілий тиждень. Дивись, аби тут не пропало ані ниточки. – Буду пантрувати, мій господарю. Ольдеквіт утішився, що має таку жінку, сів на бричку і помчав. Василинка не могла заснути. Вранці вийшла у садок, лягла на траву й заплакала. З-під землі почувся голос Марійки і Ганнусі: – Тату наш рідний, врятуй нас від цього Ольдеквіта! Скільки будемо мучитись у його темницях? Василинка схопилася і пішла до замку. Блукала по кімнатах, шукала сестер. Та всюди були тільки купи золота і діамантів. Наступної ночі уві сні знову показалася їй бабка. Вона сказала: – Відімкни двері у підлозі дванадцятої кімнати. Василинка прокинулася і почала шукати дванадцяту кімнату. Коли знайшла, відімкнула двері, що були в підлозі, подивилася униз. Там три легіні були прикуті ланцями до залізного пня. Один із них побачив Василинку і попросив: – Дівчино, принеси мені на хвильку мальоване горнятко. Спрага мене замучила. Василинка знайшла у покоях чарівне мальоване горнятко, спустилася драбиною в підвал. Легінь напився і одразу вчинився силачем. Сіпнув ланц і відірвався від залізного пня. – Дівчино, дай і мені напитися з мальованого горнятка, – попросив другий хлопець. Василинка не пошкодувала і йому водиці. Той напився, теж набрався сил, сіпнув ланц і відірвався від залізного пня. – Дівчино, дівчино! І мене мучить спрага. Дай мені напитися з чарівного горнятка, – озвався і третій. Василинка і йому допомогла. Коли всі три парубки скинули з рук ланці, дівчина спитала: – Чи не знаєте, легіники, де мої сестри? – Твої сестри під залізним пнем. Дай нам ще напитися і зараз їх побачиш. Легіні напилися і відкотили у куток залізного пня. Під ним були залізні двері. Василинка відімкнула їх золотим ключем і подивилася униз. У темній темниці сиділи і плакали її сестри Марійка й Ганнуся. Легіні спустилися драбиною туди і винесли їх. Василинка тішилася сестрами, навіть не почула, як повернувся Ольдеквіт. Він ледве ноги приволік. Хотів було напитися з мальованого горнятка, та не знайшов його в покої. Ліг і заснув мідним сном, аби хоч так відновити силу. Василинка позамикала золотими ключами всі двері в палаці. Навіть оті, де спав Ольдеквіт. Відчинила залізну браму, і всі шестеро пустилися тікати. Так бігли, що землі не чули під ногами. Через якийсь час добралися до темного лісу. Раптом у повітрі щось страшно загуло. – Це – Ольдеквіт, – сказала Василинка з острахом. Напилися водиці з мальованого горнятка і побігли швидше. Але хіба можна втекти від Ольдеквіта? Під розсохлими дубами побачили хатку на курячій лапці. Вона була повернена передом до них. – Нате золотий ключик і забіжіть туди, – сказала Василинка легіневі, який тримав за руку Марійку. Вони увійшли в хатку й замкнулися тим ключиком. Інші напилися водиці з мальованого горнятка і побігли далі. Ольдеквіт сердито, аж іскри з нього сипали, спитав хатку: – У тебе не сховалася Марійка з легінем? Хатка покрутилася на курячій лапці і обернулася до нього задньою стіною. – Я б тебе спалив, але не маю зараз часу, – крикнув Ольдеквіт і пустився далі. Повітря гуділо, а земля дудніла. Та перед втікачами, гейби з-під землі, з’явилася хатка на качачій лапці. Василинка глипнула на легіня, який тримав за руку Ганнусю, і сказала: – Візьміть золотий ключик, сховайтеся в цій хатці! Легінь забіг з Ганнусею в хатку і замкнув двері за собою. Через якусь хвилинку Ольдеквіт опинився перед вікнами й питає: – Хатко, до тебе не забігала Ганнуся з легінем? Хатка покрутилася на качачій лапці і обернулася до нього задньою стіною. – Я б тебе спалив, хатко, але часу не маю, – крикнув Ольдеквіт. Василинка і її легінь напилися водиці з мальованого горнятка і побігли з усіх сил. Лісом гейби страшна буря летіла! Глип, а на галявині стоїть хатка на гусячій лапці. Василинка потягла парубка за собою і – шусть із ним у хатку. Замкнула двері на золотий ключик – і ні пари з вуст. Ольдеквіт питає: – Скажи, хатко люба, до тебе не забігала Василинка зі своїм легінем? Хатка покрутилася на гусячій лапці й обернулася до нього задньою стіною. – Я б тебе спалив, хатко. Але зараз не маю часу – мушу їх зловити і в морі втопити! Ольдеквіт ще довго біг, доки опинився на березі синього моря. Став там, роздивився на всі боки, але нікого ніде не побачив. І тріснув від злості! Сестри віддалися за тих легінів, з якими втікали. Довго жили у своїх хатках, дітей бавили і казку їм розповідали про чарівне горнятко.

Жили дід та баба. їх життя минуло в добрій злагоді, і на старість не засумували б, якби мали дітей. Але не було в них ні хлопчика, ні дівчинки. І не мали з ким поговорити. Якось дід пішов до калини і вирізав сопілку. Подув у неї і почув дитячий голосок: Грай, грай, діду, грай, І мене визволяй... Дід напудився – що за диво таке? Йде дорогою додому й журиться, що має робити, бо не знати – хто то проситься із сопілки. Надибує якогось чоловічка з довгою бородою, що по землі волочиться. – Чого ви, діду, засмучені? – спитав зустрічний. Старий розповів: – Ади, я вирізав собі калинову сопілку, а звідти щось пищить дитячим голосом, проситься на волю. Біда та гризота на мою білу голову, бо не знаю, кого визволяти... Дідок погладив бороду і відповідає: – Тут нема ніякої біди. Попросіть у журавлів цілющої води, полийте нею ту сопілку, і все буде добре. Дід пішов додому. Не їв, не спав і з бабою не ставав до бесіди. Цілими днями визирав з долини журавлів – довго не прилітали із теплих країв. Аж одного ранку довжелезна журавлина ключка сіла коло Черемошу. Дід поклонився їм і каже: – Файні та любі журавлики, принесіть мені у дзьобах по крапельці цілющої водички. Ади, якась дитина проситься із сопілки, аби-м її визволив. Коло воріт на слупа покладу горнятко, аби-сьте мали куди виливати принесені краплі. Журавлі вислухали діда й залопотіли крильми. Старий поклав на слупа горнятко і чекає. Другого ранку взяв горнятко й дуже втішився: воно було повне цілющої води. Дід покропив сопілку і аж очам своїм не повірив: сопілка стала дівчиною, та такою файною, як ружа у городчику. Дід і баба не знали, як убрати дівчину і чим нагодувати. Вона посиділа на лаві та й знову стала сопілкою. Відтоді вдень, коли дідо й баба виходили в поле, калинова сопілка завжди ставала дівчиною і прибирала в хаті, варила. А як старі верталися додому, робилася сопілкою. Баба плеще в долоні з утіхи, що вона їм зварила обід, але дід не радий. Одного разу йде селом і стрічає того чоловічка, що носив довгу бороду. Чого ви, діду, невеселі? – спитав чоловік. – Як маю веселитися, коли прийшла гризота в мою хату. Ади, полив сопілку цілющою. водою, і стала вона дівчиною. Та побула з нами малий час і знову обернулася в сопілку. Тепер стає дівчиною лише тоді, коли нас нема в хаті. – Не гризіться, діду. Попросіть журавлів, най принесуть живлющої води. А потім і нею полийте сопілку... Подякував дід і прийшов додому. День і ніч пантрує, чи не летять з долини журавлі. Раз прилетіла ціла ключка. Журавлі сіли коло Черемошу. Дід поклонився їм і просить: – Файні та милі журавлики, принесіть у дзьобах по крапельці живлющої водички, бо таке й таке діло: мушу оживити дівчину-сопілку. Я вам горнятко покладу на слупа, що коло воріт. Журавлі залопотіли крильми й полетіли аж геть поза хмари. Дід поклав горнятко і чекає. На другий день уранці воно було повне. Старий полив сопілку живлющою водою, і в кімнаті стала файна дівчина. Радувався дід і тішилася баба. Не могли надивитися на свою красну доньку. Але втіха знов була короткою, бо як уздріли легіні таку вродливу дівчину, то вже одні старости заходили до хати, а інші виходили. Нарешті дід та баба віддали свою доньку в сусіднє село. І знову залишилися одні, як козулі в лісі... Отака наша казка.

Був собі мужик, мав собі собаку. Собака цей, поки молодий був, то й стеріг хазяїна, а як зостарівся, то хазяїн і прогнав його з двору. Ходив він собі по степу, ловив там миші, що попало, та й їв. Уночі перестрів того собаку вовк та й каже: – Здоров був, собако! Поздоровкались. Вовк і питає: – Куди ти, собако, йдеш? – Поки я молодий був, мене хазяїн любив, бо стеріг його хазяйство, а як зостарівся, то він мене прогнав з двору. Вовк питає: – Може ти, собако, їсти хочеш? – Хочу, – каже. Вовк говорить: – Ходім, я тебе нагодую. Пішли. Ідуть степом, побачив вовк вівці, посилає собаку: – Піди, – каже, – подивися, що то пасеться? Пішов собака, подививсь, вертається й говорить: – Вівці. – Ну нехай їм грець! Понабираємо за зуби вовни і не понаїдаємось, голодні будемо. Ходімо, собако, далі. Ідуть вони, побачив вовк гуси. – А піди, – каже вовк, – подивись, собако, що то там пасеться? Той собака пішов, подививсь, вертається, каже: – Гуси. – Та ну їх! Понабираємо за зуби пір’я і не понаїдаємось. Ходім, каже, – далі! Ідуть вони далі. Побачив вовк – коняка пасеться. – А піди, – каже, – собако, подивись, що то пасеться. Собака прибігає й каже: – Коняка. – Ну, то буде наша, – каже вовк. Пішли до тієї коняки. Вовк так гребе землю, траву кусає, щоб розсердитися. Тоді каже: – А дивись, собако, чи в мене хвіст тріпочеться? Подивись собака: – Тріпочеться, – каже. – А тепер дивись, – каже вовк, – чи посоловіли в мене очі? – Посоловіли, – каже собака. Тоді вовк як кинеться на ту коняку, а вона йому у відповідь копитом та по морді. Так і не вдалося їм попоїсти. Зібрався вовк та з горя пішов у ліс, а собака – далі по дорозі. Іде той собака по дорозі і бачить кота, який ловить мишей на степу. – Здоров, – каже, – коте! А куди ти, – каже, – йдеш? – А так блукаю собі. Поки молодий був, то робив у хазяїна – миші ловив, а тепер уже старий став, мишей не бачу, хазяїн мене не злюбив, не дає мені їсти і прогнав мене з двору, то я оце й блукаю. Собака каже: – Ну, ходім, брате коте, я тебе нагодую. (Це вже й собака так хоче робити, як вовк хотів, але не вдалося). Ідуть вони вдвох, побачив собака вівці та й посилає кота: – Біжи, – каже, – брате, подивись, що то пасеться? Кіт побіг, подививсь і каже: – Вівці. – Хай їх цей та той забере! Понабираємо за зуби вовни і не наїмося. Ходім далі! Ідуть. Собака побачив гуси. – Піди, – каже, – подивись, братухо, що то пасеться? Кіт побіг, подививсь, каже: – Гуси. – Хай їм лихо! Понабираємо за зуби пір’я й не понаїдаємось. Пішли вони далі. Ідуть вони. Побачив собака коняку. – Біжи, брате, – каже собака котові, - подивися, що то пасеться? Пішов кіт, подивився й каже: – Коняка. – Ну, це, – каже собака, – буде наша, поснідаємо добре. Почав собака їсти землю, яриться та й каже: – А дивись, коте, чи в мене хвіст тріпочеться? – Ні, - каже кіт. Собака знов гребе землю, щоб розсердитися, та й знов каже: – А що, чи тріпочеться? Кажи, що тріпочеться! Подивився кіт та й каже: – Трошки почав тріпотатися. – Ой, коте, як нападу зараз на цю коняку! – каже собака. І знов почав собака гребти землю і питає кота: – А дивись, брате коте, чи посоловіли в мене очі? – А кіт каже: – Ні. – Е, ти брешеш! Кажи: посоловіли! – каже собака. – Ну, нехай посоловіли, – кіт говорить. Собака як розсердиться та як скочить на ту коняку! А та коняка як дасть йому копитами по голові! Він упав та очі витріщив. А котик як прибіжить та й каже: – Ой, братику, як у тебе очі посоловіли!

Був собі один стрілець і мав одного сина із роду. Більше йому не було як сім років. І пішов він у ліс стріляти, і жодної птиці не стрілив, аж одного зачепив такого, що й не бачив ніколи. А то був перший змій. Він стріпнувся та й сів на дереві і говорить до стрільця: – Ну що, – говорить, – стріляй! А той злякався. Змій – каже: – Стріляй! Коли ти перший раз наважився стріляти, стріляй і у другий. Коли той вистрілив, змій і розсміявся. От той налякався так, що не пам’ятає нічого. От змій знову став птахом, та й знову каже: – Стріляв ти двічі, стріляй утретє, так будемо тепер споритися. Коли той у третій раз вистрілив, той аж упав, увесь ліс завернуло, – знову стрепенувся і став змієм, паном став у чоловічому стані. Стрілець став і руки опустив. – Ну, – говорить змій, – що буде з нами, стрілець? Чи будемо битися, чи миритися? – Будемо миритися. – Ні, – говорить змій, – будемо битися, бо ж ти мене перший чіпав. – Та то я з дурної голови, прошу пана, – каже. – Сідай, – каже змій, – на мене. Той боїться. – Сідай, – каже. Мусів сідати. Тоді виніс його на дерево, а потім так, як сидів, та й пустив його… Той як упав, то й кості розсипалися стрільцю. Тоді знову у другий раз сідає, той пускає його удруге знову. Тоді кості його узяв зібрав і знову зробив чоловіком. – Ну, стрілець, – каже, – що буде: чи будемо битися, чи миритися? – Будемо миритися. – Е, ні, – каже, – ти мене не на добро зачепив, щоб миритися. Сідай у третій раз. Тоді пускає його знову на землю. Стрілець летить. Убився зовсім на смерть. Тоді знову у третій раз оживив його. – Ну, тепер, – каже, – чи будемо битися, чи миритися? – Ні, тепер – каже, – пане, я тебе побив, а ти мене, зробимо мир. І зробили мир між собою. – Ну, тепер маєш одного сина, пришли до мене на службу, я йому заплачу великі гроші, а як не пришлеш, то тепер роздеру на пір’я, що з тебе і звання не стане. Ну, той підписався: – Пошлю, – каже. Ну, тепер дає йому змій шовкового клубка і каже: – Куди буде той клубок котитися, туди твій син хай іде. Прийшов стрілець додому, сів коло стола та й журиться. А його жона каже: – Чого, старий, зажурився? – Єдиного сина, – каже, – дождалися, та й того треба лихій силі посилати на службу. Тоді дав йому клубочка та й каже: – На, сину, куди буде клубочок котитися, туди й ти іди за ним і не дивися ні на людей, ні на ворони, ні на сороки, тільки дивися на цей клубочок, куди він котиться. Прилетів змій додому та й каже жоні своїй і дітям, а в нього було три дочки: – Ну, – каже, – побилися ми з стрільцем. Приїде до нас на службу парубок. Як тільки чогось не зробить, так я його зараз вб’ю і обід з нього зроблю. То батько розумний, мати розумна, а менша дочка і ще розумніша була, – знала, на чім світ стоїть. Не вспів сказати батько, а вона вже й знає, що йде той хлопець. Пішли вони всі троє купатися в море, та на віддалі одна від одної… А той парубок задивився на ворони і на сороки і клубочка загубив і став на багні, на такому болоті, що й не чув зроду, і плаче. А менша дочка серце мала дуже добре, вже й прилетіла і каже: – Нащо ти задивився і спустив клубочка – свою дорогу? Тепер сідай на мене. А вона крила має. Сідає той на неї, як на коня. Вона свиснула раз, в другий раз, клубочок йому звився знову у руки. – Знай, – каже, – Петрусю, бережи свого клубочка, бо я знаю, куди ти йдеш, бо йдеш ти до мого отця. Тоді покинула вона його і полетіла до моря. А він йде дорогою, знову дорога стала йому вимощена, вона йому так зробила. Іде він понад морем, купаються вони. Він підкрався і в тої меншої одяг забрав. Тї дві старші сестри з тої сміються, а вона плаче. – Ей, – каже, – як у Бога віруєш, віддай мені той одяг, я тобі у великій пригоді стану, бо я знаю, що ти ідеш до мого отця на службу. Як прийдеш до отця, то зайди потім до моєї хати, я тобі щось пораджу. Петрусь віддав їй одежу. Приходить до палацу зміїного, а змій живе, як і всі люди. Заходить він у палац. – Ну, – каже змій, – здрастуй, що ти прийшов? – Прийшов, – каже, – прошу пана, до пана. – Іди ж ти, – каже, – на кухню і проживай. От він повечеряв і заходить до неї, до тої панянки. – Знаєш, – каже вона, – щоб тобі батько не загадав зробити, то прийдеш до мене у пізнім часу, щоб батько не знав, то я тобі буду помагати. Приходить він на другий день до змія, той йому і каже: – Іди ти на цілий день спати, а на ніч на роботу ставатимеш, я тобі буду загадувати. Пішов той. Вечором змій каже йому: – Знаєш ти що? Ти прийшов до мене на службу, я тобі буду загадувати роботу. Іди ж ти мені – бач отой ліс? – щоб ти його викорчував за ніч і дрова у костри склав, купця знайшов, спродав і гроші мені приніс. А скоро ти не зробиш, то мій меч, а твоя голова з плеч. Ну, що ж, малий, зробиш? – Зроблю, – каже. – Я тобі заплачу триста талярів. Тоді йде він до неї, до тої панянки. – А що, – питає, – казав батько? – Казав, – каже, – щоб я ліс вирубав, у костри щоб склав, продав і гроші йому віддав. А де ж мені за ніч оце встигнути? – Не журися, – каже, – Петрусю, лягай спати, я постараюся тобі все зробити. Вона його покохала та й – жаліє. Він ліг спати. Вона вилітає у глуху ніч в ліс. Свиснула раз, удруге, в третій раз свиснула. Тоді дияволи налетіли, та стільки їх, що й ліс укрили. – Ти чого, панно, нас потребуєш? – Потребую, – каже, – постарайтесь, щоб ліс вирубати за ніч, дрова у костри скласти, купця знайти, продати і гроші мені принести. – Добре, панно, – кажуть, – постараємося. – Змилуйтеся, – каже, – старайтесь, як можна, я вам буду вдячна. Ті зрубали, продали і гроші принесли до світа. Сплянтували (розрівняли) ліс, плянту зробили, що й кореня не видно. Тоді будить вона його рано і каже: – Нà гроші батькові моєму, і як буде питатися, хто зробив, хто помагав, кажи: хто зробив? Я, а помагали батько, мати, брати, сестри. Пішов. Питає змій: – Хто помагав? – Батько, мати, родичі. – Брешеш, – каже. – Ні, – каже, – ти сам, пане, брешеш, бо ти мені загадав – я мусів старатися. – Як? – каже. – Його років двадцять треба рубати, а ти то зрубав за ніч? – А нащо, – каже, – пан загадав мені? Я мусів старатися. Той йому одказує: – Ну, – каже, – коли ти так постарався, щоб ти мені ту ніч зорав теє поле, щоб пшеницю засіяв, щоб пшениця за ніч уродила, щоб ти її зжав, склав у копи, знайшов купця, продав і гроші мені приніс і щоб сказав, скільки кіп маєш, щоб змолов і щоб сказав, скільки дає копа, щоб приніс мені на пробу пшениці. Тоді приходить Петрусь знову до тієї панянки. – А що, – каже, – казав батько? Він розказав їй всю змієву диспозицію. – Не журися, – каже, – Петрусю, лягай спати, я тобі постараюся помогти. Тоді пішов він і ліг спати, а вона пізно вночі вилітає, знову й знову требує дияволів. Налетіло їх стільки, що не можна! – Чого, – кажуть, – панно, нас потребуєш? – Потребую, – каже, – постарайтесь за ніч зорати поле, засіяти пшеницю, щоб вона за ніч уродила, щоб ви її зжали, склали у копи, знайшли купця, продали і принесли мені гроші, ще щоб ви мені сказали, скільки кіп буде, щоб тії копи поколотили і сказали, скільки копа дає і щоб принесли мені на пробу пшениці. Про мене хоч готової нарвіть і плац усадіть. – Добре, – кажуть, панно, постараємося для тебе. Зробили все, як їм казала панянка. Вона його будить: – Ну, вставай, – каже, – неси батькові – потіш його. Не проговорися, що то я зробила. Приносить той пшеницю. Змій ще спав. – Уставай, – каже, – пане, маємо тисячу кіп. – Почому вона видає? – По півтора корця. – Добре, – каже той, – коли ти теє зробив, іди ти тепер спати, а увечері приходи. А кожну ніч він кладе йому по триста талярів. – Як до кінця дослужиш, – каже, – то всі гроші забереш, а як же ні, то мій меч, а твоя голова з плеч. Той і каже: – Пане, не на те я йшов, не на твій меч, а на те, щоб старатися, щоб ти мені заплатив. Приходить змій увечері до хлопця. – Бач, – каже, – ту ниву? Щоб ти мені викопав ріку, висипав береги, щоб вода була, щоб млин був на шість каменів, щоб, пшеницю змолотивши, змолов, за ніч булок напік і щоб на снідання приніс, щоб було до чаю. Тоді йде той до панянки уночі і плаче. – А чого ж ти плачеш? – Як же мені, – каже, – не плакати, коли не знаю, що робити. – Не журися, Петрусю, – каже панянка, – я для тебе все постараюсь. Пізно вночі потребує вона знову дияволів і каже їм: – Так і так, – каже, – зробіть мені те, що я вам скажу. Постарайтесь за ніч викопати ріку, щоб вода була, млин щоб був на шість каменів. Щоб пшениці намололи, напекли булок і до чаю мені раненько принесли. – Добре, – кажуть, – будемо старатися, панно. От вони у одного обивателя млина взяли, викопали сажалку, намололи пшениці, напекли булок і ще вночі приносять до тої панянки. Будить вона того й каже: – Вставай, неси до батька булки. От уранці змій просинається, а хлопець приносить йому булки. – Ну, – питає пан, – що ж, ти напік булок? – Напік, – каже. – Не може бути! – Як, не може бути? – Ну, тоді попробуй сам, може, ти мені яку трутизну приніс? – Нащо ж мені пан відказує, що я трутизну приніс? – А хіба ж я знаю, що ти уночі робив? – Я, – каже, – стараюся, що ти мені розказуєш. Бере той хлопець булку і з’їв. – Ну, тепер, пане, дай мені пляшку вина. Випив пляшку вина. – Ну, я тепер ще кращого розуму набрався, що звелиш, буду робити. – Але, малий, непремінно хтось тобі помагає! – Ні, – каже, – ніхто, я сам стараюся. – Ну, гляди ж, бо я найду винуватця непримітно. – Ні, – каже, – я то все сам роблю. – Ну, добре, – каже. – Гляди ж, іди тепер спочивай, а увечері я знову тобі дам загадку. От прийшов той увечері на диспозицію. – Ну, – каже змій, – чи можеш, малий, зробити, що велю? – А мушу старатися, – каже. – На те ти мене зазвав. – Що скоро ти мені це поробив, ліс зрубав, мельницю поставив, пшеницю змолов, то щоб ти мені на сто миль степ насадив, щоб дичок накопав, насадив, щоб дички прийнялись, щоб ти їх прищепив, щоб вони за ніч уродили усякі фрукти, і щоб ти мені приніс усякого ґатунку покуштувати. Але я тебе буду вартувати тепер! – Хоч ти мене вартуй, не вартуй, то для мене все одно, а що скажеш зробити – зроблю. – Там, – каже, – не сила твоя зробити. – Ну, – каже, – хоч сила, хоч не сила, та голова робити моя. Тоді він приходить знову до неї з плачем. – Чого ти, – каже, – плачеш, Петрусю? – А тепер загадав загадку, що вже й не зроблю. Казав, щоб той степ засадити дичками, щоб вони прийнялися, уродили і дали всякі фрукти, щоб я йому приніс усякого ґатунку покуштувати, і казав ще, що вартувати буде. – Е, який ти, – каже, – дурень. Буде все зроблено, не журися. Лягай спати. Вилітає на поляну, потребує дияволів і каже їм: – Щоб ви мені на ніч засадили степ дичками, щоб вони прийнялися, уродили і дали усякі фрукти, і щоб ви принесли мені усякого ґатунку покуштувати. Щоб ще й дороги виграсували, щоб квітами різними, виноградом, деревом різним висаджали. – Добре, – кажуть, – панно, постараємося. Полетіли. Тоді сад той вони викрали у якогось поміщика. Уродило те все, і приносить він тому панові на снідання. – А що, – каже, – зробив? – Зробив, – каже. – І фрукти приніс? – Приніс. – А ну, – каже, – покуштуй сам перше, а то, може, ти яку трутизну там приніс. Їсть той хлопець і пан покуштував. – Ну, – каже, – іди ж тепер віддихати, увечері я знову тобі загадку загадаю. От той пішов і ліг на кухні спати. Виспався, а увечері приходить до пана на диспозицію. – Ну, що ж, малий, прийшов? – Прийшов, пане, – каже той. – А що ж, малий, з нами буде? – Що звелиш, то я мушу те зробити. – Я хочу, щоб ти на ніч пішов у ліс на варту. Що буде летіти чи бігти, чи то кінь, чи птах, чи змій, щоб ти мені піймав. Дав йому фузію (рушницю) і пішов той на варту у пущу. Стоїть. Летить змій з трьома головами та просто навпроти нього. Петрусь його ловить, а він почав його бити, драти, пекти. Петрусь і впустив. Тоді прилітає тая панянка, бо вона знає всякі промисли його. – А, – каже, – Петрусю, що ти зробив? Чом ти не держав? – А коли, – каже, – я не зміг потвору вдержати, бо пече таким огнем пекельним, пече, дере! – А, – каже, – то був мій батько. – А чорт його знав, що то твій батько! – Ну, – каже, – гляди ж, буде летіти брат мій старший з двома головами, то вдержи… – Як так буде пекти, як твій батько, то я не вдержу. – Е, – каже, – держи, а то буде зле! Тоді летить той до нього просто, пече його, б’є, дере його… Упустив. Прилітає знову та панянка. – Е, – каже, – що ти наробив? Нащо ти упустив? – А як же його вдержати, коли так дуже пече! – Тепер, – каже, – буде йти стара мати у жіночому стані, у простому, то гляди ж, держи її, щоб вона не робила – держи. От іде стара біля нього і каже: – Добрий вечір тобі, малий. – Здорова була, бабо. А за чим ти, бабо, у такій порі у лісі ходиш? – Була, – каже, – у людей на весіллі, запізнилася, та упилася, та йду. – Ну, бабо, стій, бо я тебе не пущу. – Е, синочку, що я тобі зробила? – Ні, – каже, – не можна, я на те на варті стою, не повинен нікого пропустити. Та баба пробоєм йде. Він її за коси і давай дрюком бити. – А, синочку, глянь на Бога, чи у тебе руки зведуться на мене, на таку стару жінку? Може, й у тебе матка є стара. Йому серце скрутилося – він і пустив. Знову прилітає панянка. – Що ти, Петрусю, наробив? Нащо ти її упустив? Я ж тобі казала, щоб ти держав. – Як же мені її було не пускати, коли вона така стара, так жалібно просилася? – Ну, гляди ж, тепер буде летіти менший брат мій, він буде летіти конем, з сідлом зі всім: ти держи, не пускай, чи буде він перекидатися ведмедем, чи чим, а ти держи, що в руках стане, то принось, бо це буде у послідній раз. А то батько догадається, що я тобі помагаю, і вже кінець буде з нами. Летить той огир (жеребець) карий на нього просто, б’є його, гризе його, кусає, а той його держить за вудила. Тоді він перекинувся ведмедем, вовком і різним перекинувся гаддям, змієм, а перед світом перекидається зайцем – одна шерстка золота, друга срібна. Петрусь приносить його до пана. А той ще спить. Він будить його. – На, пане, – каже, – гостинця тобі від вартового. – А, добре, – каже, – доброго гостинця ти приніс. Чи ти коня ловив, чи звіра? Мені снилося, що коня ти ловив, а не зайця! – Уже кого ловив, то ловив, а приніс зайця. – Чи то ж можна, щоб з коня зробився заєць? – Не то заєць, – каже, – а чортзна-що робилося, але що в руках стало, то й приніс я тобі. – Добре, – каже, – малий, що приніс, а чому ж ти того не приніс, що перше ловилося? – А коли таке ловилось, що не міг вдержать. Те, що міг, те здержав. – Ти не сам те робиш? – Ні, – каже, – сам. – А хто помагає, той буде винен. Ну, гляди ж! Тепер іди спати, а увечері приходь. Пішов Петрусь, виспався добре, тільки увечері приходить. Змій йому і наказує. – Ну, піймав ти мені зайця, то мені веселість приніс. А тепер, щоб ти за ніч до мого брата за сто миль моста зробив, чавунні бруси, срібний піл, перильця золоті. – Добре, – каже, – зроблю. – А як же то можна зробити? – А нащо ж пан приказує? На те, щоб робити. Приходить той до панянки і розказує їй диспозицію, а сам плаче гірко. – Не плач, – каже, – Петрусю, не журись, якось то воно буде. Постараюся я тебе визволити. Іди, лягай спати, а я все зроблю. От вночі вилітає вона та й кличе тих дияволів. Питають її, чого вона звала. Вона каже: – Зробіть за ніч міст на сто миль до мого дядька, та такий, щоб брусся було чавунне, піл срібний, перильця золоті. Та щоб це все за ніч непремінно було зроблено! – Добре, панно, постараємося, у такому-то королівстві є такий міст. Принесли вночі й поставили і водою перепустили його. Посеред мосту мурований стовп і клітка, а в ній сокіл співає. Рано пан проїхав. – Ти, Петрусю, зробив? – Я, – каже. – То ж дорога річ, де ж ти гроші узяв? – Я, – каже, – у великій казні позичив. – Навіщо ж ти тії гроші позичив? – На тії гроші, що я у пана зароблю, пан то мусить оплатити. – Ну, гляди ж, – каже, – приходь знову увечері. Я тобі загадаю останню загадку. Як зробиш, то я тебе додому відправлю, а винуватця я знайду, хто тобі помагав. – Добре, – каже, – пане. Тоді змій переїхав мостом до брата, а все йому з думки не йде: – Як то можна, щоб той малий та таке зробив? Приходить Петрусь увечері, каже йому пан: – Я маю сто кобил, щоб ти мені тії кобили упас. Скоро упасеш, щоб ти мені кожну подоїв. Пішов він пасти. А панянка йому сказала: – Як поженеш пасти, то не спи, бо погубиш і буде біда велика. От він пасе. Став дощ моросити, він зігнувся під дубом і заснув. Коли прокинувся – нема коней. У плач. Не знає куди дітися, – таке море стало, гори, ліс… Прилітає панянка. – Що ж бо ти наробив, Петрусю? Сідай на мене. – Я, – каже, – і так тобі докучив. – Нічого, я буду старатися для тебе, бо ти доброго отця й матері. Так як удасться ця штука, то я буду тобі жоною, а як ні, то ти підеш додому, а я пропаду. – Ну, добре, – каже. Тоді сідає він на неї. Ліс той упав, гори опали, коні стали знову. – На змрок (як смеркне), – каже йому панянка, – будуть тії коні коло тебе бігти, виб’ють перед тобою землю на сажень, будуть тебе страшити, кусати, а ти сиди, – каже, – не бійся. А найстаршу кобилу довбнею бий у лоб. Так він і зробив. Приганяє додому, пан і питає: – Чи ж то ти, малий, коні пас? Хто тобі помагав? Кажи. – Ніхто, – каже. – Ну, коли ти оцих кобил попас, то тепер подої їх, молоко принеси на кухню, спали сажень дров, щоб молоко закипіло і щоб до мене приніс. Прийшов той до панянки з плачем і каже, що і як. Вона його навчила. Він так і зробив. З десять цебрів молока надоїв і зварив. Приходить змій і хоче його кидати у теє молоко. – Розбирайся, – каже. – Як, пане, оце в цім молоці будеш мене варити? – Авжеж, – каже. А та панянка його навчила, щоб він батька в усьому слухав, то йому нічого не станеться. Розібрався, уліз у молоко. Розкипів чисто. Самі кості зосталися. Тоді змій кості збирає, цілющою водою кропле, зцілив його, потім живучою водою окропив, оживив його. Став хлопець під вусом – літ двадцять йому. Каже той пан: – Скільки літ ти у мене служиш. Рік? – Як, – каже, – рік? Е, пане, догадайся. То мені твій рік вийшов за п’ятнадцать літ, бо мені за кожною загадкою то б рік минув, а я хутше впорався. – Ну, тепер, малий, як ми будемо? – А що ж, – каже, – мені треба в казну гроші віддати, що я позичив, а віддай мені за службу, а що останеться, то ти доплати. Той йому гроші відлічив. – На, – каже. – Але чи то ти все сам робиш? – Я, – каже. – Ей, не ти, – каже, – ну, гляди ж, догадаюся, то виноватим і тебе зроблю. – Ні, – каже, – не буду виноватим. – Іди ж ти, малий, спати, а ввечері приходь, то я вже догадаюся, хто тобі робив. – Добре, – каже. Приходить увечері. – Ну, – каже, – ти робив? – Я, – каже. – Ще тобі загадку загадаю, то все вгадаю, хто за тебе робив. Щоб ти мені з тростини поставив дім. Іде той пізно до панянки і розказує. – То, – каже вона, – глупство, але за цим разом батько догадається, що я тобі роблю. Тебе одпустить додому, а мене закриє у бочку залізними обручами і пустить у море, щоб я вже пропала. Але як будемо йти, не забудься зайти до моєї хати, візьмеш щітку і гребінку, шпильку, голку і шовкову хустку і, як будеш іти коло моря, то спом’янеш мене і похукаєш мені у бочку, то обручі розпадуться і спадуть. Той як вистроїв тростяний палац, маковим цвітом побив. Той і догадався, що дочка йому помагала. – Хто, – каже, – тобі помагав? Признайся, то тобі все дарую. – Дочка, – каже. – Подивися же, – каже, – яку я її кару дам. Спровадив бондарів, зробили бочку, забили залізними обручами і на море спровадили, щоб вона пропала. Тоді він його відправив, дає йому грошей. – Ну, – каже, – нема мені до тебе рації, бо якби ти мені одразу признався, то я б і тебе стратив, і її стратив. Узяв той гроші і пішов. Іде та йде. Проходить море, може, в версту, коли аж спом’янув. – А, – каже, – Боже ласкавий! Вона мені помагала у всьому, а я її забув. Вернувся у версту. Бочка тая припливає. Хукає він у дно, вона й розлетілася. – А, – каже, – прозівав ти. Коли б ти був уперед прийшов, а тепер батько наш уже знає, уже догадався. Уже той знає думки, що вони думають – догадався. – Ну, сідай, – каже вона, – на мене. Сідає він на неї, як на коня. Вона крила розп’яла і летить. Тоді у погоню за ними отець, аж береться на небі заграва! – То, – каже, – батько за нами гониться. – Ей, – каже Петрусь, – пропадемо! – Кидай, – каже вона, – щітку позад себе! Кинув він щітку, тиша стала така, що змій не міг пробитися. Поки він пробивався, то вони миль дві-три й пролетіли… Знову заграва на небі. Що і тут робити? – Кидай гребінку! Кинув, гори такі стали. Поки він пробився, поки прогризся, поки проламався, то вони знову милі з три пройшли… Доганяє – знову заграва на небі, вітер схопився!.. Таке, що не можна! – Знов, – каже, – батько нас доганяє. Кидай голку і шпильку. Знову стали ліса, гори, скали. Пробився змій і через них, доганяє знов. – Махни хусткою позад себе. Так стало змієві в очах темно, що й не потрапити. От вони кілька миль знову пройшли. Темрява опала. Знову доганяє він їх. – Що ж нам робити? – Слухай, – каже панна, – я стану церквою, а ти попом і ходи по церкві – тільки не повертайся до них передом, щоб не пізнали. Стала вона церквою, та така та церква стара, аж поросла, аж порохнява, а Петрусь зробився попом і ходить по церкві. Прилітає змій до церкви, а всередину йому не можна – і кричить до попа: – Слухай-но, попе, чи не бачив ти таких-то й таких? – Бачив, – каже, а сам не оглядається, – як ця церква строїлася, а мене попом поставили, то я бачив, як вони бігли. – Брешеш, – каже, – попе, ти бачив тепер. – Ні, – каже, – тепер не бачив. Той зі злості взяв, моху вдер і полетів назад. Прилітає до своєї жони. – Що ж ти – догнав їх? – питає вона. Він і розповів, кого бачив. – Це ж наша дочка все те робила! А то який мох? Покажи. Це нашої дочки коси. – Ех, коли б я знав, стара, то б я з’їв зовсім і попа, і церков. Полетів, доганяє, а вони кілька миль пройшли. От панна стала яблунею, а Петрусь став старим дідом – сивий такий, як голуб. Воду носить, поливає ту яблуню, ще й на ногу прилягає. – Здрастуй, діду! Що ти робиш? – Яблуню поливаю. – Нащо ж ти її поливаєш, коли вона вже зародила? – Я, – говорить, – її жалую, бо з неї користь маю. – Ну, діду, добре. А не бачив ти часом таку дівку із таким-то і таким хлопцем? – Бачив, – каже. – Коли? – Як оцю яблуню садив. А та яблуня вже зародила чотири роки. – Брешеш, діду, – каже. – Ні, – каже, – ти сам брешеш. Той не міг нічого й зробити. Зірвав яблуко і вернувся до жони до своєї. – То ж яблуко – тіло її! Дурний ти, дурний. Чом ти її не з’їв? – Е, якби я знав, то я б і яблуню з’їв. – Доганяй таки їх. Лети! Полетів змій. «Пожеру їх,» – думає. От доганяє вже їх. От панна віддирає рукава од себе, од сорочки, кидає назад себе і стала ріка невелика, на верству. Петрусь став лебедем, а вона стала лебідкою. Тоді прилітає змій. Лебеді плавають. Він зігнувся і став пити, – хтів випити ту річку, щоб її не було. Як опився та й лопнув і пропав. Тоді вони виходять. Петрусь став парубком, а панна стала дівчиною. Вона каже: – Ходімо до батька, до матері до твоєї. Приходять до батька, до матері. Вона остається на дворі під вербою, а йому й сказала: – Як увійдеш у хату, – каже, – усім кланяйся, тільки батькові й матері не кланяйся, бо забудеш, де був, що робив, забудеш і мене. А батькові і матері вже разом зі мною поклонишся. Входить він в хату, усім поклонився, а батькові й матері – ні. А батько й мати кажуть: – Як то можна, сину, ми тебе годували, дожидали, як яйця червоного, а ти нам не уклонився. Він взяв і уклонився та й забув про неї. Вона стоїть, дожидає. А далі пішла до корчми. Празник був, музики грають. Сіла вона, сидить. Попова наймичка питається: – Звідки ти? – З усього світа. – Куди ж ти, небого, ідеш? – Де б, – каже, – служби найти. – Іди ж, – каже, – я тебе заведу до свого священика, тобі добре буде. – А, – каже, – бабусю, коли б ви завели, то добре б було. Приходить, наймається та на рік служити. Виходить рік, жениться той парубок. Робити весілля, а про неї забув зовсім. От панна в добродійки своєї проситься на весілля. – Чого ж ти підеш? – каже добродійка. – А подивлюся, як то в вас весілля робиться. Приходить. Саме місять коровай. Почастували її. Каже вона: – Коровайнички, голубочки, дайте і мені тіста, то й я зліплю вам. От вона взяла тіста, качала, качала, хукнула, – полетів голуб і сів перед молодими. Тоді вона – каже коровайницям: – Коровайнички, голубоньки, дайте мені ще трохи тіста, то я другу голубку пущу. Скачала вона, хукнула і вже голубка полетіла й сіла перед молодими і каже до голуба: – Бррууку! Бррууку! А знаєш ти, голубе, як ти в змія служив і що робив? – Бррууку! Бррууку! Ні, – каже голуб, – не знаю. – А – бррууку! бррууку! – щоб ти знав. Та все б’є його в голову, та все дзьобає. Та знову питає: – Бррууку! Бррууку! Знаєш ти, як змієві загадки відгадував, а я тобі помагала? А той парубок усе сидить за сватами та догадується. Тоді вона знову каже: – Знаєш ти, як я прийшла до твого батька та казала там: кланяйся усім, тільки батькові і матері не кланяйся, а то про мене забудеш. А ти уклонився та й забув. Я тебе ждала, ждала та до попа найнялась, цілий рік служила. А ти собі другу посватав. От тоді він здогадався, тоді ту молоду покинув, та до панни кинувся, та з нею до шлюбу став.

Жили собі в одному дрімучому лісі дві білочки. Одна з них цілий день працювала: збирала горішки, гриби, жолуді і складала до свого дупла. А друга цілими днями тільки стрибала з гілки на гілку та гралася з пташенятами. Як схоче їсти – не журиться. Адже влітку харчів повно! То горіх, то жолудь з дуба, то різні корінці. Погризе і знову скаче. Так прожила вона ціле літо. Тим часом старанна білочка підготувала собі їжу. Устелила свою хатинку мохом, пушком і сухим листям, щоб не мерзнути взимку. Минуло веселеньке літо: для однієї білочки – у праці та клопотах, а для іншої – в іграшках. Після дощової осені настала холодна зима. У лісі стало сумно. Ні листячка, ні грибів не знайдеш. Тільки морозний вітер свище. Сидить собі у тепленькому дуплі працьовита білочка, і зима її не лякає. А ось ледача сусідка! Холодний вітер по хатині гуляє, їсти нема чого. Сидить вона, бідна, і не знає, що робити. Пішла тоді попросити трохи горішків. Постукала несміло у двері. – Хто там? – Це я, твоя сусідка! Як побачила білочка свою напівмертву, нещасну сестричку, то відразу все зрозуміла. – Прошу, сідай до столу. Я тільки збиралася повечеряти. А якщо хочеш, то живи разом зі мною. Нам і місця, і горішків вистачить. Засоромлена білочка промовила: – Але ж я не заслужила такої доброти. Я ціле літо гуляла. – Нічого, – каже друга, – тепер ти зрозуміла, що без праці жити не можна. Ледача білочка на радощах обцілувала свою добру товаришку. Наступного літа вона теж приготувала багато харчів. І відтоді стали білочки жити разом.

Були собі дід та баба. І такі вони були бідні, що аж жах. От баба і каже діду: – Зроби мені, діду, солом’яного бичка й осмоли його смолою. – Та навіщо тобі той бичок здався? – Зроби, кажу! Я вже знаю навіщо. Робити нічого. Зробив дід солом’яного бичка й осмолив його смолою. От, на ранок баба набрала мичок і погнала солом'яного бичка пасти; сама сіла під кущем, пряде кужіль і приказує: – Пасись-пасись, бичку, на травиці, поки я мички попряду! Пасись-пасись, бичку, на травиці, поки я мичку попряду. Пряла, пряла, поки й задрімала. Коли це з темного лісу, з великого бору, біжить ведмідь: – Ти хто такий? А бичок і каже: –Я бичок-третячок, з соломи зроблений, смолою засмолений. Ведмідь каже: – Коли ти смолою засмолений, то дай мені смоли обідраний бік залатати! Бичок мовчить. Тоді ведмідь схопив його за бік і давай смолу віддирати. Віддирав-віддирав, та й зав’яз. Сіпав, сіпав, ні! Затяг того бичка бозна-куди. От баба прокидається, а бичка й нема: – Ох, мені лихо велике! Де це мій бичок дівся? Мабуть, він уже додому пішов. Коли дивиться, ведмідь у бору бичка тягає. Вона до діда: – Діду, діду, бичок наш ведмедя привів, іди його вбий! Дід вискочив, віддер ведмедя, узяв і закинув його в погріб. От, на другий день, ще ні світ, ні зоря, баба уже набрала кужілю і погнала на толоку бичка пасти. Сама сіла під кущем, пряде кужіль і приказує: – Пасись-пасись, бичку, на травиці, поки я мички попряду! Пасись-пасись, бичку, на травиці, поки я мички попряду! Пряла, пряла, поки й задрімала. Коли це з темного лісу, з великого бору, вибігає сірий вовк та до бичка: – Ти хто такий? – Я бичок-третячок, з соломи зроблений, смолою засмолений. Вовк каже: – Коли ти смолою засмолений, дай і мені смоли засмолити бік, бо кляті собаки обідрали. – Бери! – каже бичок. Вовк відразу за бичка, хотів смолу віддерти. Драв-драв та й застряв, що ніяк уже не відлипне. Прокидається баба, аж бичка вже й не видно. Вона подумала: – Мабуть, мій бичок додому побрів. Коли дивиться, а вовк бичка тягає. Побігла вона діда кликати. Дід і вовчика в погріб укинув. Погнала баба і на третій день бичка пасти. Сіла під кущем та й заснула. Коли біжить лисичка: – Ти хто такий? – Я бичок-третячок, з соломи зроблений, смолою засмолений. – Коли так, то дай мені смоли прикласти до боку, бо ті кляті хорти трохи шкуру не зняли! – Бери! – каже бичок. Схопила лисиця бичка зубами, та й зав’язла. Побачила це баба, і давай діда гукати. Прибіг дід та й кинув у погріб лисичку. А наступного дня й зайчика-побігайчика піймали. Сів дід над лядою, та давай ніж гострити. А ведмідь його й питає: – Діду, навіщо ти ніж гостриш? – Щоб з тебе шкуру зняти та зробити собі й бабі кожухи. – Ох, не ріж мене, дідусю, пусти краще на волю, а я за це багато меду принесу. – Ну, гляди! – відповів дід. Взяв і випустив ведмедика. А сам сів і знов ножа гострить. Вовк його й питає: – Діду, навіщо ти ножа гостриш? – Щоб з тебе шкуру зняти та на зиму теплу шапку пошити. – Ой, не ріж мене, дідусю, я тобі за те цілу отару овечок прижену. – Ну, гляди! – відповів дід і випустив вовка. Сидить та ще ножа гострить. Лисичка виткнула мордочку та й питає: – Скажи мені, будь ласкавий, дідусю, навіщо ти ножа гостриш? – Щоб з тебе шкуру здерти та рукавички на зиму пошити. – Ой, не ріж мене, дідусю, я тобі за те курей принесу. – Ну, гляди! – відповів дід і випустив лисичку. Сидить та ще ножа гострить. Зайчик його й питає: – Дідусю, а навіщо ти ножа гостриш? – Щоб з тебе шкуру зняти та на зиму теплі рукавички пошити. – Ой, не ріж мене, дідусю, я тобі за те городини всякої принесу. Відпустив дід і зайчика. Аж наступної ночі щось грюкає у двері. Відкриває дід: аж там ведмідь меду приніс. Тільки ліг, знову щось грюкає у двері. Відкриває: вовк цілу отару овець пригнав. Так до ранку і лисичка з зайчиком приходили. Зажили дід з бабою в достатках, а солом’яний бичок і досі стоїть у них у дворі.

Був собі в одного чоловіка собака Сірко – тяжко старий. Узяв хазяїн та й прогнав його від себе. Никає Сірко по полю, і так йому гірко: «Скільки років я хазяїнові вірно служив, годив, добро йому робив, а тепер на старості літ він мені шматка хліба жаліє і з двору прогнав». Ходить він так, думає; коли це приходить до нього вовк та й питає його: – Чого ти тут ходиш? Сірко йому відповідає: – Що ж, брате, прогнав мене хазяїн, от я й ходжу тут. Тоді вовк йому: – А зробити так, щоб тебе хазяїн і знову прийняв до себе? - Сірко каже: – Зроби, голубчику, а вже чимсь тобі віддячу. Вовк каже: – Ну, гляди: як вийде твій хазяїн із жінкою жати, і вона дитину положить під копою, то ти будеш близько ходити коло того поля,– щоб я знав, де те поле,– то я візьму дитину, а ти будеш віднімати від мене ту дитину, тоді наче я тебе злякаюсь, та й пущу її. У жнива той чоловік і жінка вийшли в поле жати. Жінка поклала свою маленьку дитину під копою, а сама жне коло чоловіка. Коли це – біжить вовк житом, та за ту дитину – і несе полем. Сірко за тим вовком, доганяє його, а чоловік кричить: – Гиджга, Сірко! Сірко якось догнав того вовка, відняв дитину, приніс до того чоловіка та й віддав йому. Тоді той чоловік вийняв з торби хліб і кусок сала та й каже: – На, Сірко, їж – за те, що не дав вовкові дитини з’їсти! Ото ввечері ідуть з поля, беруть і Сірка. Прийшли додому, чоловік і каже: – Жінко, вари лишень гречані галушки та добре їх салом затовчи! Тільки вони зварились, він садовить Сірка за стіл, сів сам коло нього та й каже: – А сип, жінко, галушки, та будемо вечеряти. Жінка й насипала. Він Сіркові набрав у полумисок: так уже йому годить, щоб він часом гарячим не обпікся! Ото Сірко й думає: «Треба ж мені віддячити вовкові за те, що він мені таку вигоду зробив». А той чоловік, діждавши м’ясниць, віддає свою старшу дочку заміж. Сірко пішов у поле, знайшов там вовка та й каже йому: – Прийди в неділю ввечері до нашого городу, а я тебе введу в хату та віддячу тоді за те, що ти мені добро зробив. Ото діждав вовк неділі, прийшов на те місце, куди йому Сірко сказав. А в той самий день у того чоловіка було весілля. Сірко вийшов до вовка, увів у хату і посадовив його під столом. Потім Сірко взяв на столі пляшку горілки, м’яса доволі і поніс під стіл. Люди хотіли того собаку бити, а чоловік і каже: – Не бийте Сірка: він мені добро зробив, то я й йому добро буду робити, поки його й віку. Сірко бере, що лучче на столі, та подає вовкові, нагодував і упоїв його так, що вовк не витерпів та й каже: – Буду співати! Сірко каже: – Не співай, бо тут тобі буде лихо! Лучче я ще тобі подам пляшку горілки, та тільки мовчи. Вовк як випив ту пляшку горілки та й каже: – Отепер уже буду співати! – Не співай, бо обидва пропадемо – і я, й ти... – Ой, не видержу – співатиму! Та як завиє під столом! Люди посхоплювались, – туди-сюди, деякі хотіли бити вовка. А Сірко й ліг на вовка, наче хоче задушити його. Хазяїн і каже: – Не бийте вовка, бо ви мені Сірка уб’єте! Він і сам йому раду дасть, – ось не займайте! От Сірко вивів вовка аж на поле та й каже: – Ти мені добро зробив, а я тобі! Та й попрощались.

Якось зібралися звірі на нараду, щоб вибрати царя. Довго міркували, сперечалися, але так і не могли дійти спільного рішення. – Треба вибрати не лише сміливого й сильного, але й мудрого та чесного правителя, – виступила першою зебра. – Адже цар повинен не тільки в біді захищати, а й по справедливості судити. – Тоді найкраще для цієї посади підходжу я, – задер хобота слон. – Ніколи нікого не ображу й маю неабияку силу. Якщо оберете – не пошкодуєте. Почув це лев і заперечив: – Як можеш бути царем, коли не вмієш швидко бігати? Мабуть, треба обрати мене – найспритнішого та найвродливішого! Почувши таке нахабство найслабші здійняли галас. – Нечувана зухвалість! Нехай слон буде ватажком, він чесний і скромний! – Ні-ні-ні! – кричали вовки, ведмеді та лисиці. – Це справжній невдаха! Треба, щоб правитель був хоробрим і грізним. – Друзі, – запропонував олень, – проголосуймо по-справедливому. Хто матиме більше прихильників, той стане царем. Он біля дуба вирита велика яма. Якщо хочете, щоб ватажком був слон, киньте по ліщині, якщо лев – по жолудю. Яких горіхів буде більше, той переможе. – Чудова порада! – погодилися всі й миттю почали шукати хто жолуді, хто ліщину. Проте коли горіхи порахували, їх виявилося порівно. – Що ж тепер робити? – почухав за вухом ведмідь. – Влаштуймо змагання з бігу! – запропонувала хитра лисиця, яка була на стороні лева. – Так не чесно, – заперечила мудра сова. – Слони не вміють бігати, але це не означає, що вони гірші за спритників. – Авжеж, – погодився їжачок. – Нехай краще поміряються силою, думаю, так буде справедливіше. Відчуваючи поразку, руда засумувала. А потім запропонувала хитре рішення: – Що ж, – мовила солоденьким голосом, – нехайбуде по-вашому. Завтра насвітанку лев і слон позмагаються. Тільки не приходьмо дивитися на бій, аби не заважати суперникам. Навідаємося до цього місця після обіду й побачимо хто переможе. Усі погодилися. Як настала ніч, слон притулився до дуба й заснув. Велетні завжди сплять стоячи, бо як ляжуть, потім не зможуть швидко прокинутися й підвестися. Побачила це лисичка й побігла до лева: – Слон заснув, – повідомила руда. – Негайно перегризи дерево, на яке він оперся. Як велетень упаде, скажемо, що ти його поборов. – Гаразд, – зрадів гривастий, – але сам не впораюся з такою роботою, треба когось покликати на допомогу. Лисичка метнулася до мишачої нірки. Пообіцявши сіреньким велику миску сиру, переконала допомогти в нелегкій справі. Гризли-гризли миші дерево, але так і не довели діло до кінця, потомилися й зуби в сіреньких поболіли. – Що ж робити? – запанікувала руда, глянувши на рожевий горизонт. – Скоро сонечко прокинеться! А потім хитрунка побігла до ведмежого барлогу. – Агов, клишоногий, – загукала. – Допоможи мед із дупла дістати! Почувши про ласощі, ведмідь слухняно потупцяв за лисичкою. Щойно бурий виліз на дерево, крислате затріщало й похилилося на землю. А з ним – і сплячий слон. О полудні лісові мешканці прийшли на місце бою й побачили лежачого велетня, а поруч – щасливого лева, що переможно задер догори голову. – Ось наш цар! – вигукнула лисичка. – Найсильніший і найсміливіший! Наляканим звірям нічого не залишалося, як змиритися з новим ватажком.

Один чоловік мав лагідного кота, який ніколи не робив шкоди. Не дасть хазяїн їсти – Мурко пройде біля ласощів, навіть не глянувши. Словом, тільки одними мишами смугастик і жив. Спочатку полювалося добре, оскільки гризунів розплодилася сила-силенна. Та й сіренькі кота за ворога не вважали. Проте з часом маленькі почали боятись і з нірки не показувалися. Виткнуть голівки, обдивляться навкруги й лише тоді вилазили. А зачувши котячий дух, мерщій ховалися. Тому мисливцю доводилося хитрувати. Іноді вдавав сонного, а іноді просиджував цілий день біля нірки, чекаючи, доки не з’являться сіренькі. Та якось муркотунчик не впіймав жодної миші. Угледів тоді біля нори хворостину, що стирчала зі стріхи, та вчепився в неї передніми лапами. Цієї хвилини молода мишка висунула голову й побачила, що кіт висить. Повернувшись додому, розповіла родичам: – Друзі! Я принесла таку новину, що радітимемо й веселитимемося... – Що сталося? – запитували подруги. – Уявляєте, нашого ворога повісили! Тепер гулятимемо скрізь вільно. Гризуни почали витикатися з нори й потихеньку наближатися до кота. А стара миша, що за життя познайомилася не з однією халепою, наказувала нерозумним: – Не ходіть далеко, бо надурить вас! Знаю такі хитрощі. Може, висить там без мотузки… Стережіться! Мишенята не послухалися старої, повилазили на подвір’я й на радощах заспівали, що позбулися лютого ворога. Одна з них, найпрудкіша та найвідважніша, близенько підступила до смугастика й почала пищати віршик: Не встигла ораторка скінчити віршика, як кіт ожив, миттю кинувся до здобичі й ну ловити! Потім сів біля нірки стерегти сіреньких, аби не встигли сховатися. Зрозуміли тоді миші, що такого хитрого ворога ніяк не позбудешся, та й перебралися до іншого місця.

Де-не-десь, у якімсь царстві, жив собі цар та цариця, а в них – три сини, як соколи. От дійшли вже ті сини до зросту, – такі парубки стали, що ні здумати, ні згадати, хіба в казці сказати! Дійшли літ, – час їм женитися. Цар порадився гарненько з царицею, покликав синів та й каже: – Сини мої, соколи мої! Дійшли ви літ, – час уже вам подружжя шукати. – Час, – кажуть, – таточку, час! – Забирайте ж, – каже, – діти сагайдаки срібні, накладайте стрілочки мідяні й пускайте в чужі землі далекі: хто до кого влучить у двір, там тому й молоду брати. От вони повиходили, понатягали луки – та й ну стріляти. Старший стрельнув – загула стріла попід небесами та й упала аж у іншому царстві, у царя тамтешнього в садочку. Царівна на той час проходжувалась, підняла стрілку, любується. Прийшла до батька, хвалиться: – Яку я, таточку, гарну стрілку знайшла! – Не віддавай же, – каже цар, – її нікому, тільки віддай тому, хто тебе за дружину візьме! Коли так: через який там час приїздить старший царенко, просить у неї стрілку. – Не дам, – каже, – цієї стрілки нікому, тільки віддам тому, хто мене за дружину візьме. – Я, – каже царенко, – тебе візьму. Намовились. Поїхав він. Середульший царенко стрельнув – звилась стріла нижче від хмари, вище від лісу та й упала у князівський двір. Князівна на той час на рундучку сиділа, побачила, підняла стрілку і понесла до батька: – Яку я, таточку, гарну стрілку знайшла! – Не віддавай же її, – каже князь, – нікому, тільки Хіба віддай тому, хто тебе за дружину візьме. От приїздить і другий царенко, середульший, просить стрілку. Вона відказала так, як і так. І тоді цей царенко каже: – Я тебе візьму. Погодились. Поїхав. Приходиться найменшому стріляти. Іван-царенко, – його звали Іваном-царенком, – як стрельне – загула стріла ні високо ні низько – вище хат та й упала ні далеко ні близько – коло села в болоті. На купині сиділа жаба і взяла ту стрілку. Приходить Іван-царенко, просить: – Верни мою стрілку! – Не дам я, – каже жаба, – цієї стрілки нікому, тільки віддам тому, хто мене за дружину візьме. Іван-царенко подумав: «Як-таки його зелену жабу за дружину брати?» Постояв над болотом, пожурився, пішов додому плачучи. От уже їм час до батька йти, казати: хто яку собі молоду найшов. Ті ж два – старший і підстарший – такі раді! А Іван-царенко іде та й плаче. Батько питає в них: – Ну, розкажіть же, сини мої, соколи мої, яких ви мені невісток понаходили? От старший каже: – Я, татку, знайшов царівну. Підстарший каже: – Я – князівну. А Іван-царенко стоїть та й слова не вимовить: так плаче, так плаче!.. – А ти чого, Іван-царенку, плачеш? – Як же, – каже, – мені не плакати, що у братів жінки як жінки, а мені доведеться з болота зелену жабу брати... Чи вона мені рівня? – Бери, – каже цар, – така вже, видно, твоя доля! От і одружилися царенки: старший узяв царівну, середульший – князівну, а Іван-царенко – зелену жабу з болота. Одружились та й живуть собі. А це якось цар забажав дізнатися, яка з невісток уміє краще рушники ткати. Загадує синам: «Щоб на завтра, на ранок, жінки ваші рушники виткали і принесли показати: яка з них краща ткаля?» Іван-царенко йде додому та й плаче, – а жаба вилізла назустріч, питає: – Іване-царенку, чого ти плачеш? – Та як же мені не плакати: загадав наш батько, щоб на завтра, на ранок, кожна невістка йому рушник виткала. – Не плач! Усе гаразд буде. Лягай та спи! Він ліг, заснув, вона взяла кожушок жаб'ячий з себе скинула, вийшла надвір, гукнула, свиснула – тут де не взялись дівчата-служниці, виткали рушники, гарно орлів понашивали і віддали їй. Вона взяла, поклала біля Івана- царенка, знову кожушок наділа – і стала такою жабою, як і була. Прокидається Іван-царенко, – аж такий рушник, що він ще й не бачив таких зроду! Він зрадів, поніс до царя. Батько йому дякує за рушник дуже. Тих же невісток рушники – так собі, простенькі, цар на кухню повіддавав, а жабин в себе в кімнаті почепив. От батько знов загадує, щоб невістки напекли гречаників і принесли йому: хто краще пече? Іван-царенко йде додому та й знову плаче. Жаба вилізла проти нього, квакав: – Іване-царенку, чого ти плачеш? – Як же мені не плакати: загадав батько гречаники пекти, а ти не вмієш! – Не плач, напечемо! Лягай та спи! Він ліг, заснув. А ті дві невістки пішли під вікно, дивляться, як вона буде робити. А жаба це помітила. От вона взяла ріденько вчинила, ріденько підбила, ріденько й замісила; потім полізла на піч, пробила дірку, вилита туди, – гречаники так і розшіивлиеь по черені«. Ті невістки швидше додому та й собі так робити. Напекли таких гречаників, що хіба тільки собакам повикидати. А жаба, як ті пішли, кожушок – з себе зняла, вийшла надвір, гукнула, свиснула – тут де взялись дівчата-служниці. Вона їм загадала, щоб до світу були гречаники! Ті незабаром принесли їй гречаники – як сонце, такі гарні! Вона взяла, положила коло Івана-царенка, а сама кожушок на себе – і знов стала такою зеленою жабою, як і була. Іван-царенко прокидається, бачить – біля нього гречаники, як перемиті. Він зрадів, поніс до царя. Батько йому так уже подякував. Тих же невісток гречаники собакам повіддавав, а ці звелів до страви подавати. От знов загадав цар своїм синам: – Щоб у такий і такий день були до мене з жінками на бенкет. Старші брати радіють, а Іван-царенко йде додому, похнюпивши голову, та й плаче. Жаба вилізла назустріч, питає: – Іване-царенку, чого ти плачеш? – Як же мені не плакати, що батько загадав нам із жінками на бенкет приїхати. Як же я тебе повезу? – Не плач, – каже, – лягай та спи, якось поїдемо. Він ліг, заснув. От діждали того дня, що бенкет. Іван-царенко знову зажурився. – Не журись, Іване-царенку, – каже йому жаба, – їдь попереду сам! А як стане дощик накрапати, то знай, що твоя жінка дощовою росою вмивається; а як блискавка заблискає, – то твоя жінка в дороге убрання вбирається; а як загримить, – то вже їде. Іван-царенко убрався, сів і поїхав. Приїздить, аж старші брати з своїми жінками вже там. Самі повбирані гарно, а жінки у золоті, в оксамиті, у намистах дуже дорогих... Брати стали з нього сміятися: – Що ж ти, брате, сам приїхав? Ти б її хоч у хустку зав'язав та привіз... – Не смійтесь, – каже, – потім приїде... Коли це став дощик накрапати, Іван-царенко каже: – Це моя жіночка люба дощовою росою вмивається! Брати сміються з нього. – Чи ти, – кажуть, – здурів, що таке торочиш? Коли це блискавка блиснула, Іван-царенко й каже: – Це моя жіночка в дороге убрання прибирається! Брати тільки плечима здвигають: був брат такий, як і треба, а то й здурів; Коли це як зашумить, як загримотить грім, аж палац затрусився, а царенко й каже: – Оце ж уже моя голубонька їде! Тут приїхав під рундук берлин, запряжений шістьома кіньми. Коні – як змії! Вийшла вона з берлина... Аж поторопіли всі – така гарна. Зайшла до хати – наче зірниця зійшла! Посідали обідати. І цар, і цариця, і обидва старші брати не надивляться на неї: така гарна, така гарна, що й сказати не можна! Обідають. То вона оце шматочок у рот, шматочок у рукав, ложку в рот, ложку в рукав. А ті невістки дивляться на неї та й собі: ложку в рот, ложку в рукав, шматочок у рот, шматочок у рукав. Пообідали, вийшли на подвір'я. Почали музики грати. Батько став запрошувати в танець. Ті невістки не хочуть: «Нехай вона танцює!» От вона як пішла з Іваном-царенком у танець, як зачала танцювати, то й землі не черкнеться – легко та гарно! Раптом махнула правим рукавцем, що шматочки кидала, – став сад, у тому саду стовп і по тому стовпу кіт хо-дить: догори йде – пісні співав, а донизу йде – казки каже. Танцювала, танцювала, далі махнула й лівим рукавцем – у тім саду стала річка, а на річці лебеді плавають. Усі дивуються тим дивам, як малі діти. Потанцювала вона, сіла спочивати. І ті невістки пішли у танець. Танцюють, та як махнули правим рукавцем – кістки вилетіли та просто цареві в лоб. Махнули лівим – цареві очі позабризкували. – Годі, годі, ви мені очі повибиваєте! Вони й перестали. Посідали на призьбі всі. Музика грає, двораки царські вже танцюють. А Іван-царенко дивиться на жінку та й собі дивується: як з такої зеленої жаби та зробилась така гарна молодичка, що й очей не відірвеш! Наказав дати собі коня, махнув додому довідатися, де вона все те понабирала. Приїздить, пішов у світлицю, де вона спить, – аж там лежить жаб'ячий тулубець. У грубі топилося, – він той тулубець у вогонь – тільки димок пішов... Він тоді знову вертається до царя, – саме поспів на вечерю. Довго вони ще там гуляли, перед світом уже пороз'їздились. Поїхав і Іван-царенко з своєю жінкою. Приїздять додому, вона ввійшла в світлицю, огляділася, – аж кожушка й нема... Шукала-шукала... – Чи ти, – питає, – Івану-царенку, не бачив моєї одежі? – Якої? – Тут, – каже, – я кожушок скинула. – Я, – каже Іван-царенко, – спалив! – Ох, що ж ти наробив мені, Іване! Якби ти не займав, то я б вічно була твоя, а тепер доведеться нам розлучитися, може, й навіки... Плакала-плакала, кривавими слізьми плакала. А тоді каже: – Прощавай. Шукай мене в тридесятім царстві, у Баби Яги, костяної ноги! Махнула рученьками – перекинулась зозулею. Вікно було відчинене – полинула... Довго Іван-царенко побивався за жінкою, довго плакав гірко, розпитувався: що йому робити? Ніхто нічого не радив. От він узяв лучок срібний, набрав у торбину хліба, тикви почепив через плече, – пішов шукати. Іде та й іде, коли зустрічає його дід, такий, як молоко, блідий, і питає: – Здоров, Іване-царенку! Куди йдеш? – Іду, – каже, – дідусю, світ за очі шукати своєї жінки: вона десь у тридесятім царстві, у Баби Яги, костяної ноги. Іду, та й не знаю куди... Чи ви, дідусю, не знаєте, де вона живе? – Чому, – каже, – не знати? Знаю. – Скажіть, будь ласка, дідусю, й мені! – Е, що тобі, сину, казати: кажи не кажи – не потрапиш! – Потраплю не потраплю, скажіть: я вам увесь вік дякуватиму! – Ну, коли вже, – каже, – тобі так треба, то от тобі клубочок, пусти його – куди він буде котитися, туди й ти за ним іди: саме дійдеш аж до Баби Яги, костяної ноги. Іван-царенко подякував за клубочок, узяв пустив. Клубочок покотився, а він пішов. Іде та й іде таким густим лісом, що аж темно. А тут йому назустріч ведмідь. Іван- царенко наложив мідяну стрілу на срібний лучок – хотів уже стріляти. Ведмідь йому й каже: – Іване-царенку, не бий мене: я тобі у великій пригоді стану! Він і пожалів його – не вбив. Іде далі, вийшов на край лісу, – сидить сокіл на дереві. Іван-царенко наложив мідяну стрілу на стрібний лучок – хотів стріляти. Сокіл йому й каже: – Іване-царенку, не бий мене! Я тобі у великій пригоді стану. Він пожалів і його – не вбив. Іде та й іде, клубочок попереду котиться, а він позаду йде за ним та й дійшов до синього моря. І бачить: на березі лежить щука забута, без води пропадав на сонці. Він хотів її взяти з'їсти, а вона і просить: – Іване-Царенку, не їж мене, кинь краще в море, я тобі за те у великій пригоді стану! Він її вкинув у море, пішов далі. От і зайшов він у тридесяте царство. Аж стоїть хатка на курячій ніжці, очеретом підперта, а то б розвалилася... Він увійшов у ту хатку – аж на печі лежить Баба Яга, костяна нога, ноги на піч відкидала, голову на комин поклала. – Здоров був, Іване-царенку! Чи по волі прийшов, чи по неволі? Чи сам від кого ховаєшся, чи кого шукаєш? – Ні, – каже, – бабусю, не ховаюся, а шукаю свою жінку любу – жабу зелену. – Знаю, знаю! – каже Баба Яга. – Де ж вона, бабусю? Скажіть мені! – У мого братика за наймичку служить. От він і став просити, щоб сказала, де її брат живе, вона й каже: – Є на морі острів, там його й хата. Тільки гляди, щоб тобі лишенька там не трапилося: ти жінку свою як побачиш, то хапай швидше та й тікай з нею не оглядаючись. Подякував він Бабі Язі та й пішов. Далеко, та треба йти. Іде та йде, дійшов до моря, глянув – море, і кінця йому не видко; і де той острів, хто його зна!.. От він ходить понад морем, голову похнюпивши, журиться. А це випливає щука: – Іване-царенку, чого ти журишся? – Так, – каже, – і так: на морі є острів, та ніяк не можу дістатись. – Не журись! – каже. Ударила хвостом об воду – став такий міст, що й у царя нема такого: палі срібні, поручні золоті, а поміст склом настелений, – як ідеш, так мов у дзеркалі. Іван-царенко і пішов тим мостом та дійшов аж на острів. Дійшов на острів, аж там такий ліс густий, що ні пройти, ні просунутися, та темний-темний... Іван-царевич ходить попід тим лісом та й плаче, ходить та й плаче. А тут уже й хліба не стало – нічого їсти. Сів він на піску та й зажурився. «Пропав!» – думає. Тут де не взявся сокіл, несе зайця вбитого. Іван-царенко взяв того зайця, оббілував, витер огню дерево об дерево, спік та з'їв. Наївся та й став думати: як його до палацу добитись? Знову ходить попід лісом, а ліс – сказано – просунутися не можна. Ходив, ходив, коли – зирк! – іде ведмідь. – Здоров, Іване-царенку! Чого ти тут ходиш? – Хочу, – каже, – як-небудь у палац дістатись, та не можна за лісом. – Я тобі поможу! Як узяв той ведмідь дуб'я трощити; такі дуби-довговіки вергає, що по півтора обіймища! Вергав, вергав, аж утомився, – пішов, напився води, як зачав ламати!.. От-от стежечку проламає. Знову пішов, води напився, знову ламає. Проламав стежку аж до палацу. Пішов Іван- царенко. Пішов Іван-царенко тією стежкою – аж серед лісу така гарна долина, а на тій долині скляний палац стоїть. Він туди пішов, у той палац. Відчинив одні двері, залізні, – нема нікого. Відчинив другі, срібні – і там нема нікого; як відчинив треті – золоті, – аж там, за золотими дверима, сидить його жінка, мички миче – і така зажурена, що й дивитися на неї страшно. Як побачила Івана-царенка, так і впала йому на шию: – Ти ж мій голубе сизий, як я за тобою скучила! Якби ще трохи-небагато, – може б, ти мене більше й не побачив ніколи.... Аж плаче з радощів! А він-то вже не знав: чи на цім, чи на тім світі... Обнялись, гарненько поцілувалися, вона перекинулась зозулею, взяла його під крило – полетіли. Прилетіли в його царство. Вона перекинулась знов людиною й каже: – Це батько мій нерідний віддав мене зміюці аж на три роки на послуги. Коли б не ти – зовсім би не відпустили. Прийшли додому та стали гарно собі жити.

Ішов собі дід та загубив рукавичку. От біжить мишка, улізла в ту рукавичку, та й сидить. Коли скаче жаба та й каже: – Хто, хто в рукавичці живе? – Я мишка-норушка! А ти хто? А жаба й каже: – А я жаба-скрекотушка. Пусти мене до себе. І стали вони жити разом. От біжить зайчик та й каже: – Хто, хто у цій рукавичці живе? – Мишка-норушка, жаба-скрекотушка. А ти хто? А зайчик каже: – А я зайчик-стрибайчик! Пустіть мене до себе. І стали вони жити разом. Коли це біжить лисичка: – Хто, хто в рукавичці живе? – Мишка-норушка, жаба-скрекотушка, зайчик-стрибайчик. А ти хто? Лисичка й каже: – А я лисичка-сестричка! Пустіть мене до себе. І стали вони жити разом. Незабаром біжить вовчик: – Хто, хто в рукавичці живе? – Мишка-норушка, жаба-скрекотушка, зайчик-стрибайчик, лисичка-сестричка. А ти хто? Вовчик і каже: – А я вовчик-братик! Пустіть мене до себе. І стали вони жити разом. Коли це тріщать кущі, вилазить ведмідь: – Хто, хто в рукавичці живе? – Мишка-норушка, жаба-скрекотушка, зайчик-стрибайчик, лисичка-сестричка, вовчик-братик. А ти хто? Ведмідь і каже: – Я ведмідь-набрід! Пустіть мене до себе. Коли це дід з собачкою повертається. Злякалися звірі та й тікати.

Чоловік знайшов у лісі гроші. Як одкопав їх, то побачив, що там повна скриня. Став той чоловік над тими грішми і на ввесь ліс гукає: «Ґвалт, смерть!..» Той ліс був чималий і в ньому сиділо дванадцять чоловіка розбійників. Ото ті розбійники почули, як той чоловік став ґвалтувати, та й прийшли. Прийшли роздивились – що за чудо? Хоча були розбійники, а все здивувались. То не б'ють того чоловіка, а питають: – Де ж та смерть, чоловіче? – А це ж гроші в скрині, – каже той чоловік, – це ж смерть і є. – Хто?! Це смерть?! Ну, стривай, оступись-но ти, ми ще цеї смерти не боїмось! Та ото чоловік той оступивсь, розбійники взяли тую скриню і потяглись у гущавину з нею. Розбійники пішли, і той чоловік затих та й пішов собі своєю дорогою. Грошей у скрині дуже багато було, розбійники коло тієї скрині стоять, – от як подуріли всі. Така сила грошей! Кожен думає: «Коли б мені така сила грошей!» Ну, треба буде ті гроші ділити, та з радощів погуляти хочуть. Одні розбійники, шість чоловік, пішли в город купувати ласощі, а других шість готують обід. Так це змовились ті, що по ласощі пішли, щоб не ділити тих грошей на всіх, а тільки на цих шістьох. Купили вони ласощів та й усипали в їх отрути. «Нехай же прийдем, то оддамо тим ці ласощі, та й отруїмо цими ласощами: вони не знатимуть нічого, якраз наїдяться отрути… Гроші тоді ми самі поділимо»… Ті змовляються на тих, а вже тії, що обід готували, насипали в страву отрути, дожидають тих, – нехай прийдуть, то наїдяться. Таке одні одним лихо готують, і одні про одних нічого й не знають. Так і вийшло, що одні одних нагодували трутизною, і не постереглись, як наїлись… Так і пропали всі дванадцять. Той чоловік тоді прийшов до їх та й каже до мерців: «От ви й не вірили, що в грошах смерть, тепер от усі пропали, бачте, що я правду казав».

На краю одного села жила бідна вдова з сином-одинаком. Не мали вони ні грошей, ні господарки, а жили тільки за те, що назбирають у лісі грибів та обміняють їх на базарі на хліб. Одного разу ходили вони краєм лісу, нічо не знаходили, а коли зайшли трохи далі, хлопчина задивився кудись і заблукав. До вечора ходила жінка, кричала за сином, але так і не знайшла його. А хлопець тим часом бігав, бігав, поки не вибився з сил. Сів на пеньок і плаче. Недалеко був сторічний дід, учув він плач, підійшов ближче та й питає: – Що ти тут робиш, хлопчику? – Нічо не роблю, – каже той, – плачу. Ходив з мамою по гриби і заблудився. Тепер не знаю, куди йти, аби вийти на край. – А де ти живеш? – Не знаю. – Ну то ходи, – каже старий, – зі мною, будемо жити разом. Що мав робити хлопець? Уже смеркало, дороги назад він не знав, мусив іти за дідом. Так стали вони жити зі старим у хижці. Хлопець помагав дідові у всьому, тож старий дуже швидко сподобав собі його, а позаяк він не знав, як малюк називається, то назвав його Знайдоном. Ішли роки, хлопець ріс. Як став великий і не боявся вже ні звірів, ні птахів, почав ходити далеко в ліс. Одного разу увидів це дід, перепинив Знайдона та й каже йому так: – Усюди вільно тобі ходити: на схід, на захід, на полудне, але на північ абись не йшов, бо там тебе чекає смерть. Зразу Знайдон слухав старого, а якось думає: «Певно дід збрехав мені: як може смерть сидіти в одному місці. Я її не боюся». Вибрався тихенько поза хату і пішов – тільки закурилося за ним. Ішов, ішов, нарешті дивиться – серед лісу озеро, а у ньому купаються три русалки. Та такі красні, що Знайдон, як увидів їх, не міг очі відвести. Думає, як би то котрусь із них взяти собі за жінку. І надумав: якщо забере вбрання однієї русалки, вона прийде до нього сама. Нишком підкрався з-за кущів, ухопив сукенку, блюзку в руки і побіг додому. Русалки побачили хлопця, одна вилізла з води й кинулася доганяти його: біжить, просить, аби віддав одіж, за це зробить усе, що тільки він захоче. Не витримав Знайдон, озирнувся за русалкою і відразу став серед стежки дубом. Та забрала вбрання і вернулася назад. Опустилося сонце за гори, шукає дід Знайдона, а його ніде нема. «Певно, – думає собі старий, – не повірив мені й пішов до північного боку лісу». Підійшов трохи стежкою, дивиться: справді дуб росте. Обійшов його довкола, витяг з пазухи чарівну паличку і каже: – Я дуба оббиваю, тебе, Знайдоне, до життя повертаю. Нараз зникло дерево, а став хлопець. Бере його старий за руку, веде додому, і дорогою сварить: – Чого ти мене не послухав, чи не казав я тобі не йти до цього лісу? Знайдон мовчить. – Дивися, – каже дід, – аби ти більше туди не ходив, бо ще гірше може бути. Старий ходить лісом, а хлопець сидить у хаті день і два, нарешті не витерпів і знов пішов дивитися на русалок. Сів у кущах і не рухається. Нарешті підкрався, знову вкрав русалчину одіж та й біжить, не озирається. Дівчина плаче, біжить за Знайдоном, просить, аби віддав. А він ніби не чує. Та не стримався. Уже недалеко було від хати, озирнувся і відразу дубом став. Вернувся додому дід, кличе хлопця і там, і сям. Вже знає, де треба його шукати. Обійшов дуба довкола, оббив чарівною паличкою й приказує: – Я дуба оббиваю, тебе, Знайдоне до життя повертаю. Зник дуб, а став хлопець. Ідуть оба додому. Старий сварив, сварив Знайдона, а потім питає: – Тепер будеш мене слухати? – Буду, – каже той, – я все вам помагаю. – А до озера ще підеш? – Мушу йти, бо-м вподобав собі там таку дівчину, без якої життя мені не миле. Подумав старий та й каже: – Чого ти мені про це відразу не сказав, я б тобі порадив, як робити. Але нічого, забудем усе, що було. Завтра піди на озеро, подивися, котра тобі русалка найбільше сподобалася. А як украдеш її одіж і будеш тікати, абись не оглядався, хоч би як вона просила та плакала, бо знову зачарує тебе. А як прибіжиш додому, відразу кинь те убрання в піч, хай згорить. Вислухав це Знайдон, переночував з дідом, а на ранок зібрався, пішов до озера й чекає, поки русалки почнуть купатися. Чекав, чекав, нарешті прилетіли русалки, порозбиралися і пішли у воду. Знайдонові цього й треба було. Вхопив наймолодшої з них одіж та й тікає. Та пустилася за ним: плаче, просить, аби віддав, але хлопець вдає, ніби не чує, і не озирається. Прибіг до дідової хати, сховав одіж у куферок, а в піч кинув клапоть паперу. Незабаром вбігає до хати дівчина: – Віддай мені сукенку і блюзку, – каже. – На, – й дав інше. Дівчина вбралася, але без свого вбрання не йде на озеро. Перед вечором вернувся з лісу дід, випитав у Знайдона все, як було, й каже: – Ти знов мене не послухав і не зробив, як я тобі велів. Чекай, тепер матимеш через неї багато клопоту. Але палити одежу русалки було вже пізно, бо будь-якої хвилини дівчина могла подивитися на сукенку, і та була б на ній, тому Знайдон те й робив, що ховав від неї куферок. Дні минали і хлопець думав, що русалка забуде давнє і стане доброю й гарною жінкою. Але вона не забувала. Одного разу придобрилася до Знайдона і таки допросилася, аби він відкрив куферок, бо хоче подивитися, чи не пропала її сукенка. Хлопець не перечив їй: повернув ключа. Дівчина вмить убралася, вдарила крильцями й уже знадвору гукнула: – Як хочеш мене мати, шукай скляну гору. Там я живу з мамою та сестрами. Тільки Знайдон її й видів: ні коло озера, ні в лісі русалки більше не було. Це дуже засмутило хлопця. Одного разу він каже дідові: – Піду шукати скляну гору і свою русалку. Або приведу її додому, або сам не вернуся ніколи. Не боронив старий: дав на дорогу харчів, справив на стежку. Знайдон пішов. Іде день, два. Дивиться: серед лісу два вовки зарізали барана та й гризуться – не можуть поділитися. Кажуть до Знайдона: – Поділи нас, аби ніхто кривди не мав, зате ми тобі в пригоді станемо. Знайшов хлопець сокиру, розрубав барана на дві половини. Вовки перестали гризтися. Іде далі. Нараз випав великий дощ: водою позаливало дороги, фоси, риба з рік порозпливалася, а назад повернутися не може. Не полінувався Знайдон, виловив рибу і кинув у ріку. Підпливає до берега цар-риба і промовляє людським голосом: – Дякую, хлопче, що порятував моїх дітей від смерті, я тобі в пригоді стану. Далі йде, аж вода мурашок топить. Зробив Знайдон загату, відвів воду, мурашки надякуватися не можуть. – Чекай нас, – кажуть йому, – прийдемо до тебе в лиху годину. «Е-е-е, – думає хлопець, – що ви мені зможете допомогти, хіба обкусаєте», – та й далі блукає лісами. Коли це якось з’явився перед ним старий дід: ноги сходжені до колін, долоні протерлися до дірок, а борода позеленіла і звисла аж до землі. – Куди ти, – питається, – парубче, йдеш? – Шукаю скляної гори, – відповідає, – на тій горі живе моя люба дівчина. – А чи знаєш, де та гора? – Ні, не знаю, – відказує Знайдон, – та мушу її знайти, без дівчини не маю чого додому вертатися. Послухав це старий, подумав трохи й говорить: – Я пораджу тобі, як ту дівчину знайти. Тут недалеко живе стара бабця, попаси в неї один місяць коні, але за це аби-сь нічо не брав, лише золоту пташку, яка має дві голови: одна співає, а друга говорить. Вона понесе тебе на скляну гору, бо більше ніхто не може туди долетіти. Подякував Знайдон дідові, дійшов до бабиної хатки і каже з порога: – Добрий день вам, паніматко. – Добрий день, – відповідає та. – Чи не треба вам пастуха до коней? – Та як не треба, хоч уже най іде. – А чим будете платити за службу? – Сріблом, золотом, різними статками. А ти що би хотів заробити? – Хочу пташки з двома головами, аби однією говорила, а другою – співала. Почухала стара голову, каже: – Гаразд, як будеш добре мої коні стерегти, то дам тобі золоту пташку. На цьому й погодилися. Ліг Знайдон спати. Рано баба будить його: – Вставай, хлопче, пора коні гнати. Зібрався Знайдон, погнав коні. Вони швидко напаслися. Так пантрував їх двадцять вісім днів. Але як вигнав коней до лісу двадцять дев’ятого дня, баба перекинула їх у вивірок. Ті скік, скік по деревах і повтікали, а Знайдон лишився сам. Іде він на схід, кого не стріне, питає, чи не виділи, аби вивірки скакали. – Ні, – відказують ті, – не виділи ніде. Іде на захід – те саме чує. Зажурився бідолаха, сів на пень і плаче. Нараз приповзає до нього мурашка, яку колись від потопу врятував. – Чого зажурився, Знайдоне, – питає, – чи не заблукав часом і дороги не знаєш? – Ні, не заблукав, – відповідає той, – дорогу я добре знаю. Не знаю лише, де шукати бабиних коней, яких вона перетворила у вивірок і порозганяла по лісах. – Не журися, – відказує мурашка, – будуть твої коні. Я поскликаю своїх братів, поліземо на дерева, покусаємо вивірок. Вони пострибають на землю. А ти щоб стояв і кричав: «Гей, бабині коні, на вуздечку». Так і половиш їх. Послухався Знайдон мурашки: взяв вуздечки і ходить поміж дерев. Нараз дивиться: пищать вивірки, скачуть на землю. Він і гукнув їм: – Бабині коні, на вуздечку! – Ті знов стали кіньми, хлопець відразу їх половив та пригнав до баби. Та сильно здивувалася, бо ніхто ще не приганяв її зачарованих коней, але не подає знаку: лише дає Знайдонові вечеряти, стелить спати, а другого дня, як хлопець знов погнав коней до лісу, перекинула їх у кіз. Бігає той, зазирає у всі провали, болота – ніяк не знайде тварин. Коли це прибігають до нього два вовки, що їх бараном поділив, та й питаються, від чого журу має. Каже хлопець: – Пас я коні в злої чарівниці й відпас. Стара перекинула їх у кіз, а я вже півдня шукаю, та ніде й сліду їхнього не знайду. – Не переживай, – кажуть вовки, – ми знаємо, де ховаються бабині кози. Іди на поляну, ту, що за червоним дубом, і там нас чекай, а ми тим часом поскликаємо своїх родичів та приженемо до тебе кіз. Але не забудь сказати: «Бабині коні, на вуздечку», бо інакше вони залишаться козами, а тебе стара з дому прожене. Вислухав Знайдон вовків, знайшов червоного дуба, став на поляні з вуздечками і чекає. Коли це чує: біжать бабині кози, аж іскри летять з-під ратиць. Кричить їм: – Гей, бабині коні, на вуздечку. Кози збилися в купку, перекинулися в коней. Хлопець половив їх, подякував вовкам за поміч і вертається до баби. Стара як уздріла, що Знайдон веде її коней, стала зла, місця не може собі знайти. «Нічо, – думає собі, – я ще обведу тебе довколо пальця». На тридцятий день послала хлопця пасти коні, а сама підкралася, почекала, поки він задивиться на ягоди, швиденько прикликала коней, перекинула їх у щупаків та й кинула в море. А тим часом Знайдон рвав та їв ягоди. Нараз обзирається, а коней знову нема, побіг в один бік лісу, в другий – ні сліду. Вийшов на берег моря. Припливає до нього цар-риба, питається: – Яка біда пригнала тебе сюди? – Шукаю бабиних коней, – розповідає, – бо-м навіть не видів, коли і куди вони втекли. – Не переживай, є твої коні, лише встигай їх зараз половити на вуздечку. – Та якось уже половлю, – Знайдон їй. Попливла цар-риба збирати своїх слуг, а хлопець сів на камінь і чекає. Та сидів він так недовго, бо слуги цар-риби хутко знайшли щупаків, добре обкусали їх і ті повискакували з води. – Бабині коні, на вуздечку! – крикнув Знайдон. Щупаки перекинулись на коней. Хлопець загнуздав усіх і приводить до баби. – Усе, – каже їй. – Пора йти мені. Я сумлінно пас цілий місяць ваші коні. – Так, добре пас, – стара відповідає, – кажи, що хочеш за службу – срібла, золота, всього тобі дам, бо все маю. – Не треба мені ні срібла, ні золота. Дайте ту золоту пташку, що однією головою говорить, а другою співає. Як не відмовляла його баба від пташки, як не пхала в руки мішок з золотом, не помогло. – Як не даєте пташки, – каже, – то й грошей ваших не хочу. Що мала робити стара? Бачить, що хлопець не відчепиться, дає йому золоту пташку й каже: – Куди забагнеш, вона тебе понесе, що захочеш, заспіває і скаже, але служив ти в мене мало, то я даю тобі пташку лише на тиждень. На восьмий день вона сама прилетить до мене. Узяв Знайдон золоту пташку в пазуху, попрощався з бабцею і йде собі лісом. Вийшов на край і думає: «Ану, чи справді ця пташка вміє говорити». Вийняв її з-за пазухи, а та обізвалася до нього людським голосом: – Умію і знаю багато. – Навіть можеш сказати, що робить моя дівчина на скляній горі? – допитується хлопець. – Можу. Вона сидить у великому палаці й тче скляне полотно. – А чи не понесла б ти мене на ту гору, бо я дуже сумую за нею, хотів би хоч раз подивитися. – Понесу тебе на скляну гору, але найперше зготуй харчів на три дні, бо летітимемо довго і хтозна, чи долетимо, не ївши. Назбирав Знайдон грибів, ягід, наловив риби, приходить до золотої пташки, вона трохи попоїла і нараз стала рівна з хлопцем. – А тепер, – каже йому, – укладай за крилами їжу, сам сідай та й полетимо, бо дорога далека, аж за трійні хмари, а часу мало. Поскладав Знайдон вузлики, сам сів і полетіли вони швидше вітру. Що пролетять хмару, пташка просить їсти, бо з сил упадає. Так заледве долетіли вони до скляної гори. – Стратили ми з тобою багато часу, – каже пташка, – пора мені вертатися до баби. – Добре, – каже Знайдон, подякував пташці, а далі йде пішки. Так дійшов до великого скляного замку, сховався в кущах і дивиться, чи не вийде його дівчина-русалка. Чекав годину, другу і таки дочекався. Десь під вечір вийшла вона з відрами в руках. Знайдон виглянув з-за кущів, кличе дівчину: – Ходи, хай на тебе хоч подивлюся. Русалка впізнає і не впізнає хлопця, бо давно не бачила його, але роздивилася добре та й підходить ближче. – Це ти, Знайдоне? – питає. – Я, – відказує той, – а кому ж іще бути? – Як ти знайшов дорогу на скляну гору, коли до неї треба пливти три дні морем і потім ще три версти летіти? Хлопець оповів їй, як пас у баби-чарівниці коні, як заробив за це золоту пташку, що однією головою говорить, а другою співає, як набрав харчів і пташка винесла його на гору. – Тепер, – каже їй, – я прийшов, аби забрати тебе до себе. – Я б рада летіти з тобою, Знайдоне, – мовить дівчина, – та мушу найперше попрощатися зі своїми сестрами. А поки робитиму це, заховайся до темниці, аби ніхто не видів. І сиди там смирно: нічого не роби і не бери. – Добре, – хлопець їй. Заліз до темниці, сів на бочку та й чекає. Але чекав, чекав, а нарешті думає собі: «Та чого я буду марнувати днину, краще подивлюся, що за добро поховане в цій темниці». Йде в один кут, дивиться: золото в мішках, у другий – срібло, у третьому – бочки з винами, медом. Зазирнув у четвертий кут, а там величезний змій прикутий ланцюгами до стіни, стоїть і просить хлопця: – Як маєш сумління, то подай мені з крайньої бочки кухлик вина. – Та чого не дати, – мовить, – чи мені шкода. Зачерпнув горня вина з бочки, змій випив. А через деякий час знову просить: – Чоловіче добрий, подай мені ще одне горня вина. Я подарую тобі смерть. Зачерпнув ще раз, подав змієві. А той випив, шарпнув плечима – ланці поспадали. – За те, що ти дав мені вина, – каже, – я дарую тобі смерть. Тільки й видів його хлопець. А тим часом дівчина попрощалася з сестрами, і вже йшла до Знайдона, але змій схопив її й забрав із собою. Зажурився хлопець, не знає, що робити і де шукати того змія. Так ходить він по скляній горі, коли це якось дивиться: серед дороги б’ються два чорти. – За що б’єтеся? – питає. Один чорт каже: – Помер наш тато, лишив на обох капелюх такий, що як накриєшся ним, то ніхто тебе не побачить, і черевики: зробиш у них крок, то буде миля, а як скочиш – дві. Ми ділимося довго, та ніяк не вийдемо на лад. – Я вас поділю, – каже Знайдон. Узяв клубок, став коло обох чортів і каже: – Дивіться добре за цим клубком. Я кину його з обочі. Хто перший зловить, тому дістануться черевики, а другому лишиться капелюх. Зраділи чорти, що хлопець поділить їх, пустилися за клубком – тільки їх і було видно, а Знайдон тим часом узув черевики, натяг на голову капелюха й подався у другий бік. Іде, йде, коли це став перед ним золотий замок. Обійшов хлопець його довкола, обдивився – не видить й не чує, аби хтось ходив чи говорив. Ліг у кущах. «Дай, – думає собі, – перепочину трохи». Невдовзі задрімав. Коли це крізь сон чує: летить змій, аж дерева гнуться. Брама замку перед ним відчинилася і той зник за нею. Зранку, як змій знов кудись полетів, Знайдон й собі пішов до брами, став перед нею – та враз сама відчинилася. Ходить хлопець, роздивляється по замку. Нараз дивиться: в одному вікні його русалка. Підбіг до неї й каже: – Збирайся, я прийшов тебе визволити. Склала дівчина свій пожиток, стала разом зі Знайдоном у черевики та й утікають. Уночі вернувся до замку змій, а брама йому й каже: – Велика біда, пане. Твою дівчину вкрав Знайдон і тікає. – Нічо, – той відповідає, – я їх наздожену. Повечеряв, полетів. Хлопець з русалкою тим часом тікають. Нараз перед ними впало з гілки пташине гніздо. Не полінувався Знайдон, поклав його на місце і вже хотів далі бігти, коли нараз надлетів змій, русалку забрав, а Знайдона порубав на шматки. Лежить хлопець годину, другу. Прилітає пташка до гнізда і питає дітей, чи не знають, що це за чоловік лежить посічений під деревом. – Та як не знаємо, – відповідають ті, – він підняв наше гніздо і від смерті нас порятував. Треба і йому якось допомогти. – Я знаю, як це зробити, – каже пташка. – Треба летіти і принести, поки не пізно, цілющої води. І нараз пурхнула з гілки, набрала в дзьобик води, покропила Знайдона, він устав. Подякував пташці та й знову вертається по свою русалку. Дочекався, поки змїй полетить, прийшов до неї. – Як ти живий зостався? – дивується дівчина. – Змій на тобі живого знака не лишив! – То не мене він порубав, – каже Знайдон, – а купу катрання. Але нічо, більше він нас не обдурить. Спитай, де його смерть, а я завтра прийду. – Добре. Вийшов Знайдон за ворота замку, ліг недалеко в кущах і чекає ранку. Як добре розвиднилося, а змій полетів, іде хлопець до замку. – Ну що, – каже до дівчини, – дізналася те, що я тебе просив? – Так. Піди на поле, там пастиметься сірий віл. Аби-сь не сполошив його, а підійшов тихо і вбив. З вола вилетить качка. Ти не пускай її, а вимкни з чубка три чорні пір’їни, у них ховається змієва смерть. Вислухав Знайдон дівчину, пішов у поле, а там волів пасеться – трави не видно. Ходить хлопець поміж них, ніде не видить сірого вола – усі білі. Нарешті змучився, став та їсть хліб. Коли це прибігає до нього миша і просить, аби дав їй щось голод заморити. Знайдон віддав усе, що мав. Миша наїлася й каже: – Що ти тут шукаєш, хлопче? Може, я тобі чим зараджу? – Прийшов, щоб знайти сірого вола, та ніде його не виджу. – Не переживай, покажу його тобі. Йди до скали, і там він буде дерева пасти, а каменем закушувати, там і чекай мене. Я незадовго прийду. Ходив, ходив Знайдон і таки відшукав скалу та сірого вола. Став недалеко й чекає мишу. Через якусь годину та прибігає з колоском жита в зубах. – Де ти так довго була? – питає хлопець. Миша й розповідає: – Тут недалеко є залізне поле, на якому раз на рік родиться залізний колосок з залізними зернами. Якщо заладувати цим колоском рушницю та стрілити волові у праве вухо, тоді можна вбити його. Інакше тільки розлютиш, і він вб’є тебе. Були там недалеко пастухи. Знайдон попросив у них рушницю, заладував колоском, що його принесла миша, підкрався до вола з правого боку і вистрелив. Той упав мертвий. Підбіг Знайдон до нього, зловив качку, що вже хотіла вилітати, витяг три чорні пір’їни, подякував миші за колосок, а пастухам за рушницю і прийшов до замку. – Збирайся, – каже до дівчини, – змій уже більше не страшний. – І показав їй три пір’їни. Розпалили обоє за замком вогонь, кинули у них те пір’я, й усе пропало, як би нічого й не було. Стали вони на черевики й вернулися до краю скали. Перекинулася русалка на качку, посадила зверху Знайдона і разом повернулися до його мами. Там собі добре погостилися, поженилися й довго жили, може, ще й тепер живуть, якщо не повмирали.

Жив дід та баба і була в них курочка ряба. Знесла яєчко, та не просте, а золоте. Дід бив, бив не розбив. Баба била, била – не розбила. Бігла мишка мостиком, ударила хвостиком, яєчко впало і розбилось. Дід плаче, баба плаче, курочка кудкудаче, ворота скриплять. Прилетіла сорока, сіла на ворота й питає: – А чого ви так скрипите? – Ой, якби ти знала, сороко, ти б собі хвоста одірвала! – Як да як? – Як жив дід та баба, та була в них курочка ряба. Знесла яєчко, та не просте, а золоте. Дід бив, бив не розбив. Баба била, била – не розбила. Бігла мишка мостиком, ударила хвостиком, яєчко впало і розбилось. Дід плаче, баба плаче, курочка кудкудаче, ворота скриплять, сорока взяла й собі хвіст одірвала. Полетіла сорока в ліс, сіла на дуба, а він і питає: – Сороко, ну навіщо ти собі хвоста відірвала? – Ой, якби ти, дубе знав, ти б на собі гілля поламав. – Як да як? – Як жив дід та баба, та була в них курочка ряба. Знесла яєчко, та не просте, а золоте. Дід бив, бив не розбив. Баба била, била – не розбила. Бігла мишка мостиком, ударила хвостиком, яєчко впало і розбилось. Дід плаче, баба плаче, курочка кудкудаче, ворота скриплять, сорока взяла й собі хвіст одірвала. Дуб взяв та й на собі гілля обламав. Приходять пастися овечки та барани. От і питають дуба: – Дубе, дубе, а навіщо ти собі гілля обламав? – Ой, якби ви, барани, знали, ви б собі роги порозбивали. – Як да як? – Як жив дід та баба, та була в них курочка ряба. Знесла яєчко, та не просте, а золоте. Дід бив, бив – не розбив. Баба била, била – не розбила. Бігла мишка мостиком, ударила хвостиком, яєчко впало і розбилось. Дід плаче, баба плаче, курочка кудкудаче, ворота скриплять, сорока взяла й собі хвіст одірвала, а дуб на собі гілля поламав. Тут барани собі роги порозбивали. Пішли до води напитися, а вода й питає: – Барани, а навіщо ви собі роги поламали? – Ой, якби ти, річко, знала, ти б в собі воду розігнала. – Як да як? – Як жив дід та баба, та була в них курочка ряба. Знесла яєчко, та не просте, а золоте. Дід бив, бив – не розбив. Баба била, била – не розбила. Бігла мишка мостиком, ударила хвостиком, яєчко впало і розбилось. Дід плаче, баба плаче, курочка кудкудаче, ворота скриплять, сорока взяла й собі хвіст одірвала, дуб на собі гілля поламав, а барани роги порозбивали. Тут річка взяла і розлила воду. Приходить матушка по воду, бачить – нема води. – А що таке? Де вода? – Якби ти, матушко, знала, ти б на собі спідницю порвала. – Як да як? – Як жив дід та баба, та була в них курочка ряба. Знесла яєчко, та не просте, а золоте. Дід бив, бив – не розбив. Баба била, била – не розбила. Бігла мишка мостиком, ударила хвостиком, яєчко впало і розбилось. Дід плаче, баба плаче, курочка кудкудаче, ворота скриплять, сорока взяла й собі хвіст одірвала, дуб на собі гілля поламав, барани роги порозбивали, а річка воду розлила. Тут матушка й порвала на собі спідницю. Приходить додому, а її стрічає батюшка. – Матушка, а що це ти з порожніми відрами? – Ой, якби ти, батюшко, знав, ти б собі бороду порвав. – Як да як? – Як жив дід та баба, та була в них курочка ряба. Знесла яєчко, та не просте, а золоте. Дід бив, бив – не розбив. Баба била, била – не розбила. Бігла мишка мостиком, ударила хвостиком, яєчко впало і розбилось. Дід плаче, баба плаче, курочка кудкудаче, ворота скриплять, сорока взяла й собі хвіст одірвала, дуб на собі гілля поламав, барани роги порозбивали, річка воду розлила, а матушка спідницю порвала. Батюшка взяв і порвав собі бороду та й каже: – Тепер уже й службу правити не буду!

Жили собі дід та баба, та такі убогі, що нічого в них не було. Одного разу дід і каже: – Бабусю! Піди у хижку та назмітай у засіці борошна, та спечи мені колобок. Баба так і зробила. Спекла колобок і залишила на вікні, щоб простиг. А він з вікна та на призьбу, а з призьби та на землю, та й покотився дорогою. Котиться, котиться, а назустріч йому зайчик-побігайчик: – Колобок, колобок, я тебе з’їм! – Не їж мене, зайчику-побігайчику, я тобі пісню заспіваю. – Ану, якої? Та й покотився. Котиться, котиться, зустрічає його вовк: – Колобок, колобок, я тебе з’їм! – Не їж мене, вовчику-братику, я тобі пісню заспіваю. – Ану, якої? Та й побіг. Знову біжить та й біжить, зустрічає його ведмідь: – Колобок, колобок, я тебе з’їм! – Не їж мене, ведмедику-братику, я тобі пісню заспіваю. – Ану! Та й маху! Біжить та й біжить, зустрічається з лисичкою: – Колобок, колобок, я тебе з’їм! – Не їж мене, лисичко-сестричко, я тобі пісню заспіваю. – Ану, якої? – Ану-ну, ще заспівай! Сідай у мене на язиці, щоб мені чутніше було. От він і сів та й давай співати: А лисичка його гам! Та й проковтнула.

У бідняка померла жінка. Він лишився зі своєю донькою, що звалася Марійкою. Щоб трохи вилізти з біди, привів собі до хати другу жінку, яка теж мала доньку. Мачуха пе злюбила свою падчерку і з першого дня робила їй прикрощі. А дівчина терпіла, не скаржилася ненькові. Одного вечора стара принесла до хати велике повісмо і каже Марійці: – До ранку маєш його спрясти! Як не спрядеш, то я тебе обмичу! Дівчина пряла до світанку, але те повісмо не зменшувалося. Вона пішла до хліва і заплакала. – Чого плачеш, Марійко? – спитала теличка. – Як не плакати, теличко, коли мені мачуха дала спрясти велике повісмо і щоб за цю ніч усе було готове. Я ж не спряду його, й за три ночі. Вранці мене обминуть... – Не плач, дівчино, я тобі допоможу,– мовила теличка.– Залізь мені у праве вухо, а крізь ліве вилізь, і все буде гаразд. Марійка так зробила. Вернулася до хати, дивиться, а від її повісма і сліду не лишилося – на лаві повні веретена. Дівчина лягла спати. Мачуха побачила, що повісмо спрядене, й сердито шпурнула веретена в скриню. На другу ніч вона дала Марійці ту ж саму роботу. Дівчина знову – до хліва. Поскаржилася своїй добрій теличці – й вона допомогла: на ранок повісмо було спрядене. Але тієї ночі мачуха не спала – вона все бачила і чула. Покликала чоловіка й каже: – Заріж свою теличку, бо чомусь не можу дивитися на неї. – Жаль різати, жінко: буде файна корівка! – Як не хочеш ти, то я сама її заріжу... Старий засумував. Вилив жаль Марійці. А дівчина з плачем побігла до хліва. – Чого плачеш, Марійко? – спитала теличка. – Як не плакати, теличко, коли погана мачуха під'юджує ненька, аби тебе зарізав. – Не плач і не журися, лише не їж із мене м’яса. Як підеш на річку мити мої кишки, знайдеш у них два зернятка. Ти посади їх коло воріт. І чоловік зарізав теличку. А мачуха сказала Марійці: – Бери тельбухи і помий у річці! Марійка полоскала теличчині кишки, а сльози так і лилися з очей. Та знайшла два зернятка. Коли вернулася додому, посадила їх коло воріт. За ніч із тих зерняток виросла одна золота яблунька зі срібними яблуками. Мачуха – до яблуньки, хоче зірвати яблуко. Та де там! За яблуками тільки загуло – всі підлетіли вгору. Цілими днями мачуха за ними увихалася, але все даремно – не могла зірвати ні листочка. А попри ворота проїжджав сам цісар, який був ще молодий. Він наказав фірманові: – Стань на хвильку й зірви мені яблуко із тієї яблуньки. Фірман тягне руки до гілок, підскакує до них, потім поліз на Дерево, та годі зірвати якесь яблучко. З хати повиходили й видивилися, як на якусь комедію. Тоді цісар каже: – Хто зірве з тої яблуньки хоч один листочок, дістане від мене велику нагороду. А як зірве мені й срібне яблуко, то стане моїм графом. Коли то зробить дівчина, я повінчаюся з нею! Ненько спробував зірвати – нічого не зірвав, спробувала мачуха – шкода й говорити, простягла вгору руки і її донька – нічого не докаже. Марійка стояла збоку і навіть не підходила. Була марна, змучена, аж чорна. Цісар глипнув на неї і каже: – Ану ти, дівчино, спробуй! Тоді Марійка підійшла до дерева. Яблунька прихилила до неї гілля. Дівчина наламала золотих гілок, настелила в цісарській кареті й наклала туди яблук. Цісар узяв Марійку за руку, посадив у карету і повіз до столиці. Кажуть люди, що вона і справді царицею стала. Хто його знає, може, й так. У казках бувають всілякі дива...

Жили на Буковині чоловік та жінка, які мали доньку Марійку. А вона була така файна, що зривала очі в парубків. Але мала ганч: коли плакала – надворі йшов дощ. Доки була маленька – люди припадали коло неї, як коло писаного яйця, бо земля вимокала, і врожаю в полі не могли зібрати. Дізналися про дівчину в широких світах. Приїжджали файними каретами й просили, аби вона їхала в далекі краї, де нема дощів. І дівчина їхала. Там їй ставало жаль за Буковиною і вона дуже плакала. А довкола лило, як з відра. Люди тішилися з того, бо і в них сади цвіли, поля зеленіли. Але Марійці вже минали молоді роки, а легіні не дуже придивлялися до неї. Одного дня вона вийшла з дому і подалася в гори. Ішла, скільки йшла, коли глип – а перед нею хата. Марійка увійшла. Там було чисто й тихо, а на постелі спав файний легінь. Над ним висіла табличка, до було написано: «Хто мене буде доглядати так, аби на мене й муха не сідала три роки, три місяці, три тижні, три дні, три хвилини і три секунди, то коли це буде хлопець – стане моїм рідним братом, а як дівчина – стане моєю жінкою». Легінь сподобався Марійці. Сіла коло ліжка і почала дозирати сплячого. Сиділа так три роки, пильнуючи, аби навіть муха на нього не сідала. Та за той час вона дуже змарніла. Минуло ще три місяці, три тижні, три дні й три години. Через три хвилини й три секунди легінь має прокинутися. Раптом на подвір’ї почувся гармидер: приїхали цигани. Молода циганка забігла до кімнати і відтрутила Марійку. Взяла в руки хусточку й почала від легіня відганяти мухи. Минуло три хвилини і три секунди. Легінь розплющив очі і уздрів перед собою молоду циганку. – Це я, парубче, відганяла мух від тебе. Я!.. А Марійка в сусідній кімнаті гірко плакала. Надворі пустився страшний дощ. Дівчина глипнула на скрипку, що висіла на стіні, й сумно заспівала: Ти, скрипочко, мені жалібно заграй І серце моє на кавалки розікрай. Легінь почув спів і кинувся в сусідою кімнату. Побачив там Марійку і спитав: – Чому ти, дівчино, виводиш такі сумні співанки? – Бо-м три роки була коло тебе і зовсім змарніла. А тебе забрала молода циганка. Легінь узяв Марійку за руку і повів надвір, де чекали коні із золотими сідельцями. Сіли та й поїхали до її тата й мами. А скоро у горах загуділо весілля. І я там був: співав, танцював, вівкав. Потім сів на стілець – і казочці кінець.

Був собі дід і баба, і були в них три дочки. Баба й просить, щоб він поїхав у ліс з старшою дочкою і привіз дров. От дід нарубав дров та й іде додому. Заїхав на міст, схопилась буря, дочку вхопило, а натомість грошей мішок кинуло. Вернувся додому та й плаче: – От ти казала, щоб я взяв дочку, а от її ухопило. Стара каже: – Не журись, дочок у нас ще дві, а зате є мішок грошей. А за кілька днів знову каже: – От, старий, візьми другу дочку та поїдь по дрова. Поїхав старий. Їде назад на те місце і на тому мосту знову схопилася шура-буря і другу дочку ухопило, а натомість мішок грошей кинуло. Приїжджає до баби: – Ти, бабо, загубила мене при старості – повідвозив дочки. – Не журися, є у нас ще третя дочка. Прожили вони одну неділю і другу, стара каже: – Е, старий! Не стає у нас дров. Їдь, старий, нарубай, візьми меншу дочку. – Їдь ти, – каже, – стара, ти вже згубила мене з тими дочками. – Ні, – каже, – їдь ти, старий. Запріг дід, послухав бабу і взяв меншу дочку. Поїхав, нарубав дров і на тому ж мосту знову схопилася шура-буря, і ту дочку вхопило, тільки грошей не кинуло. Приїжджає до баби і плаче: – Чого ти, діду, плачеш? – Еге, чого?! Дочку вхопило, а мішок грошей не кинуло. – Ет, старий! Буде в нас з чого жити, два мішки грошей. Плакав через три дні, через три неділі. Як прожили собі через півроку, дав їм Бог і зачав їм в утробі сина. Через рік і родився син. Утішився старий сином своїм і через років три став той хлопець бігати. Тішиться той дід сином і каже бабі: – Хоч нема дочок у нас, а син у нас прехороший. Росте той син років сімнадцять і проходжає по дівчатах. Дівчата говорять: – Красивий він, і любимо його, а за нього не підемо, щоб і нас так не поховав, як його сестер. Задумався він: що я один у отця свого і матері своєї і не чув, щоб у мене були сестри, а тепер мені говорять, що мої сестри похапані. Приходить він до свого отця і до матері і питає: – Чи були у мене сестри? Вони не хотіли йому признаватися, але мусіли признатися: в який час їхав зі старшою і як одвіз середущу, і за дві по мішку грошей кинуло, а за третю нічого. Так він відповідає отцю своєму і матері: – Коли вже, – каже, – сестер моїх нема, то я їх піду шукати. Учувши, старий і стара почали плакати: – Куди, синку, підеш? Нам Бог тебе одного дав, хоч дочок нема, так ми на тебе втішаємося, а ти вже нас покинеш. – Спечіть мені дванадцять буханців і візьміть голку і несіть до коваля, і на цю голку щоб зробив булаву і пустив до моєї хати, бо я вас покину о другій годині від сходу сонця, бо як я вийду і не додержить булава, то переробляти мусить. Вийшов він, наставив лоба і вдарила булава в лоб, і каже до матері і батька: – От ця булава і найде сестер. Взявши булаву і дванадцять буханців хліба, йде він та йде із цією булавою і зайшов він уже у другу землю, на чужому королівстві виходить на ниву, аж б’ються три чорти. Він приходить близько їх і питає: – Ви що б’єтеся? – Пропав наш батько та покинув нам чотири штуки: люльку таку, що сама куриться і кінця нема, капшук такий, що скільки всадиш руку, стільки грошей виймеш, килимок-самоліт і шапку-невидимку, і ми не можемо поділитися ними. – Я вас розділю! Одійду од вас у другий кінець ниви, хто перший добіжить, того все буде! Поставали вони всі три, а він у другому кінці НИви і – каже: – Як ти, килимок-самоліт, понесеш мене: понад лісом чи через ліс? – Ні, – каже, – понесу понад лісом. Тут вони ану тільки бігти, він сів на килимок-самоліт, усе забрав і полетів понад лісом. – Неси, – каже, – до старшої сестри. Прилітає він на десяте королівство, побачила сестра і каже: – Брате любий! Чого це ти прилетів сюди! Мій муж прилетить, тебе з’їсть. – Не боюсь я його. Вона вискочила і каже: – Брате мій, уже муж летить. Зашумів ліс, вітер… Він шапку-невидимку надів і став. Влітає муж: – Фе, русином чути! – Муже мій, ти по Русі літав, русом напахався, і тута тобі чути. – Ні, жоно, русином чути! – Як я скажу, то ти його з’їш. – Ні, жоно моя, не з’їм. Він шапку-невидимку зняв і став перед ним. Змій йому каже: – Швагер милий, сідай зо мною їсти й пити. Пили і їли троє днів. – Я хочу від тебе йти. А він йому говорить: – Будеш ти мати важку пригоду – бережись, нà тобі золоту пір’їнку, як буде скрутно, то згадай собі про мене, зробиш огонь і припалиш її, то я тобі стану у помочі – прилечу до тебе… – Бувай здоровий, швагре милий. Вийшов на двір і говорить: – Килимок-самоліт, як ти мене понесеш: понад лісом чи через ліс? – А куди тобі треба? – До середньої сестри. – Понесу понад лісом. Прилітає до середньої сестри, а вона і каже йому: – Брате любий! Чого це ти прилетів сюди! Мій муж прилетить, тебе з’їсть. – Не боюсь я його. Вона вискочила і каже: – Брате мій, уже муж летить. Зашумів ліс, вітер… Він шапку-невидимку надів і став. Влітає муж: – Фе, русином чути! – Муже мій, ти по Русі літав, русом напахався, і тута тобі чути. – Ні, жоно, русином чути! – Як я скажу, то ти його з’їш. – Ні, жоно моя, не з’їм. Він шапку-невидимку зняв і став перед ним. Змій йому каже: – Швагре милий, сідай зо мною їсти й пити. Пили і їли троє днів. – Я хочу від тебе йти. А він йому говорить: – Будеш ти мати важку пригоду – бережись, на тобі золоту пір’їнку, як буде скрутно, то згадай собі про мене, зробиш огонь і припалиш її, то я тобі стану у помочі – прилечу до тебе… – Бувай здоровий, швагре милий. Подякував він йому, вийшов на двір і питає: – Килимок-самоліт, як ти мене понесеш: понад лісом чи через ліс? – А куди тобі треба? – каже килимок. – Неси, – каже, – мене до найменшої сестри. – Понесу, – каже, – вверх лісом. Прилетіли до найменшої сестри, вона побачила і питає: – Брате милий, чого ти прилетів? Мій муж, як прилетить, то тебе з’їсть. – Не боюся, – каже, – я твого мужа. – Уже, – каже, – мій муж летить. А тут як зашумить ліс, як підніметься вітер – тріщить, ламає, таке піднялося, що Господи!.. Прилітає змій з дванадцятьма головами: – Фе, фе… Русином чути! – Муже мій, – каже вона, – ти по Русі літав, русином напахався, і тут тобі чути. А брат її надів шапку-невидимку і стоїть собі у кутку. – Ні, – каже змій, – русином чути! – Я б, – каже, – тобі сказала, хто тут є, та ти його з’їси. – Ні, – каже, – жоно моя, не з’їм. Він шапку зняв, а змій йому й каже: – Сідай, швагре милий, зі мною їсти і пити. Наїлись, напились – три дні їли… – Я, – каже, – хочу від тебе їхати. А він йому говорить: – Будеш ти мати важку пригоду – бережись, нà тобі золоту пір’їнку, як буде скрутно, то згадай собі про мене, зробиш огонь і припалиш її, то я тобі стану у помочі – прилечу до тебе… – Бувай здоровий, швагре милий. Від третьої сестри він відправляється до батька, до матері, летить та по дорозі попадає у п’яту землю, а в того короля у його землі єдина дочка вганяє багато народу, і стають з нею на вагу, на якій вибирала собі за мужа такого, який її може переважити. Та не знайшлося і з тисячі бодай одного такого, щоби її переважив. Сорок сажень вишини вага! І кому не вдасться її переважити, то йому й голову знімуть. Але вже ніхто не хоче з нею на переваги йти, і плаче народ, бо багато погублено. Він говорить: – Килимок-самоліт, зупинися тут. Він зупинився, а той парубок і питає: – Люди Божі, чого ви плачете? – Чоловіче добрий, нема вже в світі такого чоловіка, який нашу королівну переважить. – Не журіться, люди! На другий день, як Бог дасть, то я буду там. Закінчили вже вагу тую увечері і порозходились по домах, а на другий день, щоб усі були і ставали на вагу. Він вечором приходить до тієї світлиці, де вона проживала, але охорона стояла біля тієї світлиці і нікого до неї не пускала. Він шапку-невидимку вдів, йде просто і ніхто його не бачить. Приходить у тую світлицю, де сама вона. Коли тут приходить батько й мати і кажуть: – Дочко наша мила, нащо ти стільки багато народу збавила? – І доти буду збавляти, доки я не найду друга такого, як і сама. Почув це хлопець, стоячи у тій світлиці, і говорить: – Доволі вже губити! Вони всі зглянулись – хтось говорить, а нікого не видно. Полягали вже спати, підступився він до королівни і каже: – Королівська дочко, від чого ти така важка? Вона крикнула: – Батьку! Хтось в моїй світлиці є! Прибігають до неї: – Чого ти, дочко, лякаєшся? – Батьку мій, хтось мені говорить і питає мене, чому така ти важка? – Дочко мила, то у сні здалося. – Ні, батьку, не спала я ще. – Другий раз як скричиш, то велю тобі голову зняти, як ти другим. Вони пішли знову спати, а він знову приступає до неї: – Скажи, королівська дочко, через що ти така важка? Вона говорить: – Скажи, хто ти такий? А він третій раз питає: – Скажи, через що ти така важка? – У мене є перстень такий, що як я накладу того персня, то мене ніхто не переважить. – Де ж той перстень, скажи мені, а то я тобі голову здійму. Вона йому сказала, він того персня взяв і пішов собі. На другий день мусить же вона виходити на вагу. Не хоче, але йде. Народ плаче. Викликає король: – Хто дочку переважить, той зятем буде. Ні один не міг визватися. Визивається хлопець. – Можеш ти з моєю дочкою на вагу ставати? – Можу. – Як переважиш, – каже, – мою дочку, даю тобі всю мою землю. Стає він на вагу – і пішла дочка угору, а він униз. – Зятю мій милий, – каже король, – одпускаю тобі дочку мою і всю землю мою! На другий день повінчалися, побралися, король своє королівство віддав, а жінка йому і каже: – Усюди йди, тільки не ходи до тих дверей, що личком зв’язані. Пробув він рік, не заглядав у тії дверці, уже дав йому Бог і сина. На другий рік не втримався він і таки заглянув у тії двері – аж там змій на гаку за язик повішаний. Він подумав, що, певно, який його швагер – треба відчепити його. Як відчепив, а змій – до його жінки! – Друже ти мій милий, нащо тобі було його відв’язувати? Тепер я не твоя, а ти не мій! – Бог знає! – каже. – Є у мене швагри – стануть нам у помочі. Живи з ним, жоно моя, і запитай його, де його душа. Вертається вона до нього назад. – Ти ж, – каже, – милий, був перш мені і тепер будеш моїм мужем, тільки скажи, де твоя душа? – Глупая ти, жінко! Онде череда ходить, там бугай – золоті роги, там душа моя. Вона сказала зарізати того бугая і шукати душі. Шукали, шукали і не найшли. Виходить вона до свого рідного мужа і плаче. – Не плач, – каже, – питай його, де його душа? Вона знову питає – він сказав на барана з золотими рогами. Звеліла вона зарізати того барана, шукали-шукали, нема душі! Вийшла вона до мужа і плаче. – Чого та плачеш? – Душі, – каже, – нема. – Не плач, краще іди та попроси його, то він тобі скаже, де вона. Пішла вона, почала просити дуже добре змія, але він думав, що душі його ніхто не найде, і каже: – Глупа ти, жінко! Хто мою душу найде? – Але скажи, муже мій. Скільки з тобою я жила і живу, а ти мені правди не кажеш? – Моя душа далеко, у морі глибоко, там є стовп залізний на дванадцять сажнів, під стовпом дірка, в дірці яйце – там моя душа. Вона вийшла до свого рідного мужа і розказала, де його душа. – Муже ти мій милий! Як ти дістанеш? Дванадцять сажень залізний стовп, під стовпом дірка, в дірці яйце, а в яйці його душа. – Не журися, жоно моя милая! Дістану! Пішов він понад морем і ходив рік – не найде. Сів він над морем та й плаче. Але збігло йому у голову, що швагри стануть йому у пригоді. Викресав огню, присмалив пір’я – прилітають усі три. Він шапку-невидимку скинув: – Ей, швагри мої, станьте мені у помочі! – Нащо ти, швагре милий, жінки не послухав? Нащо ти його спустив з гаку? – Я думав, що може з вас який. – Чого ти хочеш? Він – каже: – Два роки прошу, щоб жона питала, де його душа, – каже його душа у морі, там, – каже, – є стовп залізний, під стовпом дірка, а в дірці яйце – там душа. Так я оце цілий рік ходжу і ніяк не знайду. Може, ви знаєте де? – Ні! – кажуть, – не знаємо! А той, що дванадцять голів має, каже: – Я знаю, ходімо ми над море, там будемо шукати! Прийшли всі три, а він четвертий. Як дмухнув старший – розлилася вода, не видно стовпа, дмухнув другий – ще не видно, як дмухне той, що з дванадцятьма головами, – розмилася вода і видно стовп. Як ухватили його так і витурнули звідти. Стали дивитися, найшли дірку і в дірці яйце. І кажуть йому: – Бери ти ото яйце з собою і йди просто до змія, і як буде він тебе питати: чи будеш битися, чи будеш миритися, то ти кажи: будемо битися! Як станете битися, то кинь яйце, щоб розбилося, то він і пропаде. Приходить він до змія. Той схопився до нього: – Будемо битися чи миритися? – Ну, – каже, – будемо битися! Як стали битися – той забув, що яйце в нього є – змій убив його по коліна в землю, а він змія – по кісточки. Бачить він, що з сили вже вибився, згадав про те яйце, як кине те яйце об землю – яйце розбилося, змій пропав, а він остався на королівстві.

Був собі король, і поїхав він дивитись на військо. Їздив-їздив, обдивився – усе як слід справно. Крикнув: – Задоволені, хлопці? Поїхав у другий кінець і там крикнув. Всі солдати одказують йому: – Задоволені всі, ваша величність! От він сів на коня і поїхав додому, а жарко було так, що не доведи Мати Божа. Захотілося королеві води напитися, а додому ще, може, яких-небудь оставалося верст двадцять або й більше. Що тут робити? Пити так хочеться, що аж душа горить. Дивиться він, аж на стороні від дороги геть блищить болото. – Піду, – думає собі він, – та хоч болотяною водою промочу горло, коли нема криничної. Під’їхав він ото до того болота, прив’язав коня там, може, до лози чи до якого куща, і пішов сам в болото, став там та й стоїть – не може зігнутися, щоб напитися води, а по коліна в воді стоїть. Став виходити з води – так ні: так його й присмоктало, і ноги не витягне з багна. Силкувався він, силкувався – нічого не вдіє. Став він та й думає: – Коли б який чорт случився та порятував, вже б нагородив добре за те. Коли дивиться – аж летить злий дух та й каже: – А даси те, що в тебе дома є, про що ти не знаєш, то я тебе вирятую з біди. – Дам, дам, голубчику, тільки вирятуй. От той злий дух ухватив його, так і випер з болота, поставив його коло коня, а сам полетів. Приїздить король додому, аж чує, що його жінка привела заразом двоє дітей: хлопчика і дівчинку, – так він так аж за голову вхопився. – Боже мій! Що ж я наробив: чорту невинні душі подарував! Іде до жінки та й хвалиться їй: – Так, – каже, – і так, така-то й така-то пригода мені трапилась у дорозі: подарував нечистій силі обох діточок, і з голови мені вийшло, що я тебе дома оставив важкою. – Знаєш, – каже вона, – чоловіче, що? – А що, жінко? – Зірвемо поміст у такій-то хаті та заховаємо їх обох туди, під той поміст. То поки підростуть, будемо туди їм їсти подавати, а як виростуть, то тоді можна буде їх в другу землю перевезти: може-таки, як прийде злий дух, то не знайде їх під помостом. – Правду ти, жінко, кажеш. Так воно і буде: заховаєм діток під поміст, може-таки, він там їх не знайде. Ото велів король зірвати поміст, зробив там для дітей таку хатку, зробив дірочку в куточку, щоб можна було їм подавати туди їсти і пити, і закрив знову тим самим помостом зверху. Ростуть там тії діти не по роках, а по годинах, – не так по годинах, як по хвилинах. Ще й півроку не пройшло, а вони вже давно говорять обоє і бігають там, під помостом, – такі повиростали, що якби хто подивився на них, то зроду б не сказав, що вони ще такі молоденькі. Ото проходить рік, прилітає нечиста сила за ними просто до короля й каже: – Ну, тепер давай мені те, що ти торік подарував! – Шукай, – каже король, – як знайдеш, то твоє буде. Що ж я тобі таке тоді подарував? – Е-е!.. Добре ти, – каже, – знаєш, що ти мені подарував. Воно тут було, я знаю добре, тільки не знаю, де тепер ділося. Треба піти розпитатися. От злий пішов до кочерги і питає: – Кочерга, кочерга, скажи, де мій подарунок дівся? – Не знаю я. Я тільки знаю, як з печі вигрібати попіл, чи там огонь, та як добра кухарка, то на ніч мене під піч положить, а як ні, то я отак, як бачите, стою у кочергах цілу добу. Іде він до рогача і питає його: – Рогаче, рогаче, скажи мені, де мій подарунок дівся? – Я б тобі сказав, та й сам не знаю. Я нікуди не ходжу, тільки знаю ото, що вийняти горщик з печі, та як добра кухарка, то положить мене на ніч під піч, а як ні, то я от так, як бачите, і стою у кочергах цілу добу. Ото йде змій до сокири і питає її: – Сокиро, сокиро, скажи мені, де мій подарунок? – Як же я тобі можу сказати, де твій подарунок, коли я сама далеко не захожа. Я от тільки буваю на дровітні, як от часом треба дров нарубати або де кілочок який затесати, а то усе от тута, за лавою, і сиджу, та ще, правда, як добрий господар, то положить на ніч під лаву, а як ні, то я тут і днюю, і ночую. Пішов він до долота та й каже: – Долото, долото, скажи мені, де мій подарунок. Я тебе буду за те в повазі держати, позолочу твою голову, ніколи й обух не доторкнеться до твоєї голови, а як не скажеш, то день і ніч будуть тебе по голові бити обухом. – Добре, – каже долото, – скажу тобі, де ти можеш найти свій подарунок, візьми мене, понеси в кімнати і кидай в кожній хаті: де застромлюсь у помості, то в тій і шукай під помостом. Ото поніс він в одні покої, кинув – боком упало на поміст, поніс у другий, кинув – і там упало боком на поміст, поніс в третій, кинув – застромилось. Став він поміст зривати та шарити під помостом, коли дивиться – аж вони обоє в кімнаті стоять собі. Він забрав їх і полетів. Що вже король з королевою не поплакали, що вже вони його не просили – забрав і полетів. Довго він летів з ними – може, днів троє або і четверо, страшенно втомився, сів віддихатися та й загадав дівчинці в голові ськати, а хлопцю п’яти чухати. Сидять вони над ним обоє – та ськає, а хлопець п’яти чухає, коли дивляться, аж летить кінь та й каже до тих дітей: – Як хочете утікти від смерті, то сідайте на мене, будемо тікати. Посідали вони на того коня обоє і поїхали. І їдуть та їдуть, їдуть та їдуть, коли змій і прокинувся: дивиться – аж нема коло нього дітей. Кинув він раз огнем – не докинув, кинув другий – кінь і питає: – А що, пече вас, дітки? – Не дуже, – кажуть. – Ну, так будемо ще бігти. Кинув змій і третій раз огнем – кінь знову питає дітей: – А що, чи ж пече? – От тепер, – кажуть, – пече, та ще й дуже. – Ну, – каже кінь, – тепер злазьте, бо як дожене нас змій, то пропадете ви, пропаду й я, усіх нас поїсть. Позлазили діти з того коня, посідали на полі, а кінь полетів дальше, скільки видно. Не вспів він залетіти на одну гору, а тут уже і змій летить, такий сердитий, що аж іскри з нього сипляться, як із головешки. Ото долітає до тих дітей і каже: – Ну, тепер я вас поїм, коли зі мною так зробили – утекли од мене. – Не їж нас: ми дітки ще маленькі, самі не знаємо гаразд, що робимо. Нам кінь сказав, щоб ми сідали на нього, ми й посідали обоє, а він нас і повіз, а куди і на що – ми й самі не знаємо. Забрав той змій їх і полетів. Летів він з ними ще довше, як перший раз, утомився і сів знову віддихатися, і знов-таки загадав дівчині ськати у голові, а хлопцю чухати п’яти. Дівчина ськає, а хлопець чухає п’яти, а нечиста сила спить. Коли дивляться вони – аж летить летючая птиця і каже їм: – Ну, дітки, ану тікати, а то пропадете: вас змій поїсть. Сідайте на мене, я вас понесу. Сіли тії діти і утекли, а змія сонного покинули на полі. Ото летить та летюча птиця та й летить, коли це змій прокинувся, глянув у ноги – нема хлопця, тряхнув головою – і дівчини нема. Кинув він огонь: раз кинув, другий кинув і третій раз, а летюча птиця і питає: – А що, дітки, чи не пече вас часом? – Ох, – кажуть, – пече, та ще й дуже. – Ну, так злазьте, а то як дожене змій, то й мене з’їсть. Позлазили дітки, посідали на степу і ждуть, а птиця полетіла та й полетіла, тільки видно. Сидять вони, плачуть та й думають, що то їм од змія буде за те, що покинули його сонного на степу, коли дивляться, аж летить змій такий сердитий, як огонь, і каже: – Ну, тепер я вас поїм, коли ви так зі мною уже другий раз робите. – Не їж нас, – кажуть вони, – ми діти маленькі, нічого не знаємо. Нам каже летюча птиця: сідайте, я вас понесу, ми й посідали. Ото забрав змій їх і полетів. Знову утомився і сів віддихатися, загадав дівчині в голові ськати, а хлопцю п’яти чухати, коли біжить бичок та такий же то поганий та кошлатий, що гидко на нього й глянути, і каже: – Ей, дітки, пропадете ви, ану краще тікати. Сідайте на мене обоє, я вас понесу. Посіли тії дітки на того бичка, він і поніс їх, та так скоро, так скоро, що й вітер не дожене – так скоро. Проснувся змій, дивиться – нема його дітей. Кинув він раз огнем, кинув другий, кинув і третій – бичок і питає: – А що, дітки, чи пече? – Пече, – кажуть, – та ще й дуже. – Влізь, – каже бичок, в ліве вухо, а в праве вилізь, вийми збрую на себе й на мене.: Поліз той хлопчик в ліве вухо, виліз у праве і вийняв одну збрую на себе і на нього, понадівали і біжать, а змій все кида огнем. Пробігли трохи, от бичок і питає дітей: – А що, чи пече? – Пече, – кажуть, – не помагає і збруя. – Полізь же, – каже бичок, – уже в праве вухо, а в ліве вилізь і візьми гребінець, і як вилізеш, то махнеш назад тим гребінцем, то стане ліс густий та здоровий такий, що уже через той ліс огонь не достане нас. Поліз той хлопець в праве вухо, у ліве виліз, виніс гребінець, махнув тим гребінцем назад, і став ліс такий густий та здоровий, що не проїхати його, ні пішки пройти: так дерево коло дерева й поросло, та все таке ж то претовсте, що й у чотирьох не обнімеш. Летить той змій, долетів до лісу – палить, ломить, трощить, – таке лихо піднялось в тім лісі, що аж земля реве. Ото перебрався якось змій через той ліс, кинув раз огонь, кинув другий, кинув і третій – дістав. От бичок і питає: – А що, чи пече? – Пече, – кажуть. – Полізь же ти, хлопче, знову в праве вухо, а в ліве вилізь, та вийми платочок біленький, та як виймеш, махни ним назад, то стане море: змій уже не перелетить через те море. Поліз хлопець в одне вухо, в друге виліз, вийняв біленький платочок, махнув назад – і стало море, таке велике, таке велике, що й кінця ніде не видно, та такі хвилі піднялися на тому морі престрашенні, та так лютують та б’ють, об берег, що страшно на них і подивитися. Подивився змій на те море, подивився і став на тім боці та й стоїть, а бичок пробіг ще трохи, коли дивляться – хатка стоїть. Зайшли вони в ту хатку, а там всього і їсти, і пити, чого тільки душа забажає, те й є, – так на столі і стоїть. От вони напилися, наїлися, віддихнули трохи, а бичок їм і каже: – Ну, дітки, чи вас до батьків одвезти, чи, може, ви тут зостанетесь? – Та ми вже, – кажуть, – останемося там, де ви будете, уже будемо разом з вами жити до кінця віку. – Я вже, – каже бичок, – не хочу жити на світі, заріжте мене, м’ясо поїжте, а кістки в стріху заткніть, то виросте з моїх кісток Чуйко й Буйко. Вони вам стануть у великій пригоді. – Як же ми вас заріжемо? Ви нас від смерті оборонили, а ми отце вас будемо різати?! Ото як зачав бичок, як зачав умовляти, таки зарізали його, м’ясо з’їли, а кістки застромили в стріху, як казав бичок, і живуть собі обоє в тій хаті. Він ходить на охоту, а вона дома остається: то витопить та їсти зварить, то піде до того моря та води принесе, щоб було що пити, як брат вернеться з охоти. Так собі й живуть. Пройшло уже і з півроку, або й більше, – із кісток бичка виросли Чуйко і Буйко, та такі здорові та гладкі собаки, що страшно навіть і глянути, а приступити ніхто зроду-віку не приступить до них, такі страшні. А змій той проклятий та перекинувся парубком, таким хорошим, що й надивитися на нього не можна і очей не можна одвести, так би все на нього і дивився і день, і ніч, та іще б не надивився. Ото перекинувся він парубком та як прийде та дівчина по воду, то він ходить понад берегом та й балакає з нею. Раз якось прийшла вона по воду, а він їй і каже: – Недобра ти, як я бачу, сестра для свого брата. У нього на шиї вже платочок нечистий, скільки він місяців його на собі носить, а ти його і не вимиєш. Попроси, щоб він його скинув, та надів на шию другий. – Е, та то такий платок, що його з шиї не можна скидати: бичок казав, щоб він його носив до кінця віку. – То візьми на часинку та махнеш тим платочком на це море, то воно розійдеться, тоді я перейду до тебе та побалакаємо трохи. Прийшла вона додому і каже брату: – Ти б скинув той платок, я б його вимила. Бачиш, який він – як ганчірка, а ти ще його на шиї носиш. Довго брат не хотів його скидати, а далі й скинув і віддав їй, а сам пішов на охоту. А вона взяла, побігла скоріше до моря, як махнула тим платком, так моря як і не було. Змій прийшов аж у хату, так їй розказує та научає: – Гляди, – каже, – як прийде твій брат додому, то ти занедужай та й лежи і стогни, а як він спитає, чи не хочеш часом ти чого, то ти йому скажи, щоб він дістав заячого молока. – Добре, – каже вона. Тим часом вона глянула у вікно, аж і брат іде з охоти. – Ох, лихо мені! Де ж я, – каже, – тебе діну? Брат мене через тебе буде лаяти. Тікай собі скоріше із хати. – Куди ж я буду тікати, коли брат твій уже недалеко? Він мене побачить, то ще підстрелить. – А тут він не так брата боїться, як Чуйка і Буйка, щоб не розірвали. – Сховай мене куди-небудь! – Куди ж я тебе сховаю? – Он скриня стоїть велика, така, що можна влізти, – сховай у скриню! – Лізь же скоріше у скриню, а то ось уже брат коло самої хати. От він скоріше ускочив у ту скриню, вона його зачинила і лягла сама на полу і сопе, тобто слаба стала. Брат одчинив хату, Чуйко і Буйко ускочили в хату і зараз до тої скрині: гавкають коло неї та лапами гребуть. А вона лежить на полу та: – Ох, ох! Повиганяй свою прокляту собачню з хати: ще мене розірвуть. На біса ти їх сюди понаводив повну хату! Повигонь їх на двір – нехай там сидять. Крикнув він на Чуйка й Буйка – вони посідали біля порога. Він увійшов у хату і каже: – Давай, сестро, обідати, як є що. – Та там з печі витягни собі та побідай, бо я нездужаю і піднятися. Я чула від людей, що мені б помогло заяче молоко. Якби ти пішов та дістав мені того молока, то я б напилася і здорова б була. – Добре, – каже брат, – ось побідаю та трохи віддихну, то я тобі дістану. Ото пообідав, віддихнув трохи і пішов з Чуйком і Буйком в ліс шукати зайців. Іде та й іде, коли дивиться – стоїть заєць. Він до нього націлився з ружжа, тільки що хотів вистрілити, а заєць і каже: – Ей, Іване-королевичу, не стріляй мене, я тобі в пригоді стану. Проси – все тобі зроблю, що тільки тобі треба буде. – Мені треба заячого молока: сестра моя дуже слаба, казали люди – як нап’ється, то видужає. – Не дам я тобі свого молока, бо наше молоко – певна отрута для людей, а краще я тобі дам свого старшого сина, то більша поміч буде. – Ну, добре. Давай свого старшого сина! Ото взяв він зайченя і пішов додому. Приходить у хату, тільки що одчинив двері, а собаки так і кинулися знову до скрині, так її лапами деруть та тягнуть насеред хати. А в тій скрині та знову змій сховався, як побачив, що Іван-королевич вертається додому з Чуйком і Буйком. – Та прожени отих проклятих собак, – каже сестра, лежачи на полу: – На біса ти їх понаводив сюди: ще й мене, недужую, з полу стягнуть та розірвуть. Крикнув він на собак – вони посідали коло порога. Сам сів на лаві, чи, може, там на осліні, і питає: – Чи нема, сестро, часом, чого побідати? Я їсти хочу. – Витягни сам собі з печі та й обідай, бо я не здужаю і підвестись. Якби ти мені дістав лисячого молока, то б я напилася, і мені б зараз полегшало. – Добре, дістану. Підожди, пообідаю та трошки віддихну. Ото достав із печі, що там було, пообідав, забрав з собою Чуйка і Буйка і пішов лисячого молока доставати, іде та й іде, коли дивиться – аж біжить лисиця. Він націлився в неї з ружжа, тільки що хотів вистрілити, а вона і каже йому: – Ей, Іване-королевичу, не стріляй мене, я тобі все дам, чого тільки тобі треба. – Мені треба лисячого молока. – Наше молоко – певна отрута, а краще я тобі дам свого старшого сина: то буде більша поміч. Забрав він з собою старшого сина лисиці і пішов додому. А там уже змій і підговорює його сестру: – Гляди ж, – каже, – як брат твій прийде живий, то пошли його ще за вовчим молоком! Не вспів він це сказати, коли глянь у вікно, аж іде Іван-королевич і веде за собою лисицю, він тоді під подушку, вона прикрила його зверху, а сама лягла. Тільки що брат відчинив хату, а Чуйко і Буйко так і кинулись до подушки. Вона як закричить: – Оце понаводив собачні в хату! Ще мало своїх, ходиш по лісу, тільки збираєш. Уже який раз прошу, щоб молока приніс, так не послухаєш. Як маєш водитися з собаками, то краще піди та принеси мені вовчого молока, а то ось який день не зможу і з полу злізти. – Добре-добре, принесу. Підожди трохи, пообідаю та віддихну. Пообідав і пішов вовчого молока діставати. Іде та й іде, коли дивиться – стоїть вовк. Він до нього з ружжа націлився, а вовк і каже: – Ей, Іване-королевичу, не стріляй мене: я тобі в пригоді стану. Скажи, чого тобі треба? – Мені треба вовчого молока. – Не дам я тобі, – каже вовк, – вовчого молока, бо наше молоко – певна отрута, а краще дам я тобі свого старшого сина, то більше помочі буде. Забрав він того старшого сина вовка, пішов додому, а змій, як побачив у вікно, що йде брат і за ним Чуйко, Буйко, заєць, лисиця і вовк, та не вспів у скриню сховатися – підліз під піл та й сидить, а вона сіла на полу і ноги спустила додолу, щоб його не видно було. Тільки що він відчинив хату, Чуйко і Буйко так і кинулись під піл: – Та забери цих проклятих собак: ще мене з полу стягнуть та розірвуть. Він крикнув на них, вони й посідали коло порога. – Ти б, – каже сестра, – мені приніс медвежого молока, я б напилася, то б одужала, а то бігаєш по лісу з собаками, на що й до чого? Хіба своїх у тебе мало? Ось понаводив повну хату, а прошу молока, так і допроситися не можу. – Та підожди уже – дістану, не клопочи ти моєї голови: зараз пообідаю та трошки віддихну, та й піду. Ото пообідав, забрав із собою собак і пішов. Йде та й йде, коли дивиться – з нори ведмідь вилазить, десь, видно, тільки що проснувся. Він на нього націлився, а медвідь і каже: – Ей, Іване-королевичу, не стріляй мене: тобі в пригоді стану, скажи тільки, чого тобі треба? – Мені, – каже, – треба медвежого молока. – Не дам я тобі медвежого молока, бо наше молоко – певна отрута, а краще дам тобі свого першого сина, то більша поміч буде. Взяв він медведя та й пішов додому. Бачить змій, що ніяк не допроситься сестра, щоби брат звіриного молока приніс, бо ж він хотів, щоб тим молоком вона його отруїла, от і каже їй: – Гляди ж, як прийде брат і не принесе молока, то ти пошли його в такий-то і такий сад, нехай він нарве там для тебе груш і яблук. Приходить брат у хату, а за ним повна хата звірини. Чуйко й Буйко нюхнули по хаті, так зараз і кинулися до скрині, дряпають її лапами та гавкають. А сестра лежить на полу та: – Ох, ох, проси, проси… Боже мій, не… ох, ох… не допросишся, навів собак повну хату, нема й ногою де ступити, як казала, принеси молока, – не послухав. Хоч би тепер змилувався та приніс мені з такого-то й того саду груш та яблук. Та утихомир тих проклятих собак, бодай вони тобі виздихали! Крикнув він на собак, вони посідали коло порога, сам він пообідав і пішов у той сад діставати груш та яблук. Приходить у той сад, струсив грушу, назбирав у платок груш, підійшов до яблуні, поліз і яблук нарвав там, скільки треба було, і вертається додому. Іде дорогою та й думає: – Як же це я вліз в чужий садок, набрав груш і яблук і додому йду? Неначе – злодій. Треба зайти до хазяїна та хоч сказати йому. Ото надумався так собі і ходить по садку, дума, чи не найде де-небудь хазяїн або хоч сторожа. Коли дивиться, аж стоїть у садку дім. Ото, дума, певно хазяїн живе, зайду я туди. Одчиняє він двері, а до нього змій кинув огнем раз, кинув другий, а королевич йому і каже: – Ей, нечиста сило, за що ти мене огнем печеш? Я твого огню не боюся, бо я вже печений. Чуйко, Буйко, беріть його! Ті кинулися і в хвилину рознесли на кусочки. Тоді Іван-королевич забрав яблука і груші та й пішов додому. Приходить, а сестра і каже йому: – Піди, братику, там-то й там на баштан, де кавуни по три пуди лежать. Принеси ще нині один кавун, мені здається, що як одну скибочку з’їм, то зараз мені і полегшає. – Добре, – каже брат, – підожди трошки, я пообідаю та віддихну. Ото пообідав і пішов на той баштан. Аж справді кавуни такі здорові, як бочки лежать. Вирвав він одного кавуна і несе поперед себе, дійшов додому і думає: – От це я взяв на баштані кавуна та йду, як злодій, нікому не сказавши. Треба піти та сказати хоч сторожу, як хазяїна не найду. Йде, дивиться – стоїть дім (а там змій живе), увійшов він у двері, а змій огнем – кинув раз, кинув другий. – Ей, злий дух, – каже королевич, – не печи мене: я вже печений. Чуйко, Буйко! Чуйко і Буйко як кинулися, так у хвилину і рознесли змія на куски. Забрав королевич кавун і пішов додому. Приходить туди, а той змій уже в скрині сидить. Відчинив королевич хату, собаки так і кинулися до тої скрині. Дряпають її лапами, що аж вікна дзвенять. – Та вижени отих проклятих собак, якого це вони бісового батька возяться з тією нещасною скринею. В мене й так голова болить, як не розвалиться, а вони, прокляті, тут ще підняли крик. Ото він обізвався до них – вони посідали біля порога. Сів він за стіл і обідає, а вона й каже йому: – Чула я од людей, що там-то і там-то є млин, і у тому млині така мука, що якби я з’їла коржа із неї кусочок, то зараз би одужала. Піди та принеси мені її хоча пригорщу. Пішов він за мукою. Справді, думає, сестра слаба! А змій виліз із скрині і каже їй: – Із млина уже твій брат не вернеться – там двері зачиняються, і він пропаде у млині, а якщо часом вернеться і прийде додому, то я з ним буду битися. Якщо я його подужаю, тебе тоді за жінку візьму, а якщо він мене подужає, то ти виріжеш із мене кусочок м’яса, виймеш із мого рота зуба, напечеш пиріжків і зуб той положиш в пиріжок, і щоб ти йому дала той пиріжок з’їсти. Ото пішов її брат у млин за мукою. Іде та й іде – коли зустрічає його чоловік на дорозі: – Куди ти, чоловіче, ідеш? – Іду, – каже, – в млин за мукою. – Гляди ж, як набереш муки в млині, то іди і не оглядайся назад, бо там млин на дванадцять осад і на дванадцять дверей зачиняється, і як ти оглянешся, так вони всі дванадцятеро дверей і замкнуться – там ти і пропадеш. Розійшлись вони. Пішов він до млина – млин відчинений. Зайшов він туди, набрав муки і йде назад, вийшов за двері та й глянув назад (хотів знати, чи йдуть за ним його собаки), а двері – трась! – і зачинили собак. Іде він уже сам без своїх собак, аж наганяє знову того чоловіка: – Здоров, дядьку! – Здоров. А що, набрав муки? – Набрав, – каже. – А бач, я ж тобі казав, щоб ти, як будеш вертатися з млина, не оглядався назад, а ти мене не послухав – оглянувся таки. Тепер же іди додому та гляди – нескоро: там віддихни, там поспи, там переночуй, бо якщо прийдеш додому скоро, то тебе змій розірве – він там у твоєї сестри і живе. Як ти прийдеш додому обідати, то сестра його на той час сховає то в скриню, то під піл, то під подушку, а сама й ляже та й стогне. Що ото тобі сестра не казала, куди вона тебе не посилала, це все навчав її змій, щоб тебе в дорозі хто-небудь зі світа згубив, бо він сам, бач, боявся, не так тебе, як твоїх собак, а тепер їх нема: в млині зосталися, – так змій уже з тобою одним справиться. Гляди ж, не поспішай додому, бо буде тобі лихо! – Добре, не буду поспішати. Спасибі вам за раду. Пішов ото. Де віддихне, де заночує, аби згаяти час як-небудь. Надходить уже скоро додому. А змій побачив, що він іде без Чуйка та Буйка, вийшов до нього та й каже: – Ну тепер, Іване-королевичу, час тобі зі мною розрахуватися – я тебе з’їм. – Ей, – каже, – не їж мене! Позволь хоч обмити своє грішнеє тіло. А то як же ти мене будеш їсти – я стільки днів був у дорозі, на мені тіло чорне, як на кабані, грязі більше, як м’яса. – Ну, – каже, – правду ти кажеш, іди ж та обмийся. Пішов він, наносив у казан води, розложив під ним огонь і гріє, а сорока прилетить та все: – Прилий, прилий. От він візьме та й приллє водою огонь. Як знову дрова розгоряться, то сорока прилетить та все: – Прилий, прилий. То він знову водою приллє огонь. Грів-грів, а вода все холодна. Змій не витерпів, прибіг, кричить, щоб ліз він у воду та мився скоріш. Поліз він у воду, вимився і каже: – Позволь же ще мені полізти на цей явір, що перед хатою стоїть, нехай я хоч з білим світом попрощаюсь. – Ну, лізь уже, лізь, прощайся, та скоріше злазь, бо вже мені дуже їсти хочеться. Поліз він на того явора, свиснув раз, свиснув другий раз, свиснув і третій раз – Чуйко і Буйко, заєць, лисиця, вовк і медвідь так і прилетіли. Вони вже давно в млині двері прогризли, та не знали, куди бігти, а то, як почули свист, так зараз і прибігли. Прибігли, кинулися на змія – і кусочка не осталося від нього, так і рознесли, поки Іван-королевич зліз з явора. А його сестра взяла скоренько кусочок м’яса, вихватила із рота у змія зуб, у тісто заткнула – і в піч. Зліз брат з дерева і думає: – Перше ж я пообідаю, а після розрахуюся з сестрою. – Чи є що обідати? – Отам бери в печі! Ох, ох, ох, Боже ж мій, ох, ріже ж мене, ох, мучить мене, ох, не можу ж я піднятися, щоб тобі насипати! Ох, коли ж я одужаю? Ох, за що ж мене Господь такою тяжкою болістю покарав! У печі є борщ і пиріжки зо два, то бери та й їж, ох, ох!.. Таке витворяє, що неначе справді вмирає. Вона думала, що брат ще й досі нічого не знає, що вона його посилала за звіриним молоком, щоб його отруїти, і за грушами та кавунами, щоб його там змій розірвав. Ото брат наївся борщу, витяг з печі пиріжок, тільки що вкусив зубами, а зуб як вискочить з пиріжка в лоб, так неживий і покотився. Чуйко кинувся його рятувати, зачав лапою гребти того зуба – зуб вискочив з голови королевича та в голову Чуйка, покотився і Чуйко неживий. Кинувся до Чуйка Буйко. Давай лапою витягати з лоба той зміїний зуб – зуб вискочив та в Буйка. Ото уже лежать утрьох неживі. Став ведмідь кігтями дерти зуб – вискочив зуб і його вбив. Підскочив до ведмедя вовк, гребнув лапою, зачепив зуба – зуб вискочив із ведмедя та в лоб вовку – лежить і вовк неживий. Остався тільки заєць та лисиця. От лисиця хитра й каже: – Ну, тепер твоя черга, чорте куций! – Ні, ні, не моя, чорте довгохвостий! – Та рятуй ти, чорте куций! – Рятуй ти, чорте довгохвостий! Торгувались-торгувались, таки стало так, як хотів заєць. Лисиця лягла за вовком та через спину лапою гребе, та й назад гребне, та й знову назад, дума, як зачепити зуб, то він вилетить угору! Тільки все не попадає. Ото підняла вона голову – ось той зуб, і думає собі: – Ось на тім місці якраз треба положити лапу, самій сховатися і після так дряпнуть. Та як дряпнула – зуб вискочив та їй в голову, так і покотилася лисиця. Остався один заєць і думає собі: – Як би то так зробити, щоб вийняти зуб і самому не пропасти? Прикочу я до лисиці колодочку, а сам гарненько роздивлюся, в яке місце зуб застряв, сховаюся за колодочку та з-за колодочки й буду виймати його. Якщо попаде у лапу, то не вб’є, а як одіб’є лапку, то буду й на трьох скакати, адже ж часто буває так, що охотники відбивають нашому брату ногу – живуть же вони якось і на трьох, так і я буду жити. Ото побіг, найшов десь на дровітні колодочку, прикотив її до лисиці кругом разів десять, роздивився, де той зуб, сам сховався за колодочку і вуха прищулив, дряпнув раз, дряпнув другий – не вилазить зуб: зайчик маленький, так сили нема, а тута ще й не дістане добре: лисиця гладка, а в зайця передні ноги короткі. Скотив зайчик колодочку на лисицю і поставив її якраз над зубом, сам став за колодочкою, прищулив вуха, протяг лапку, дряпнув – зуб вискочив та в колодочку так загруз, що й не видно його звідтіля. Зайчик такий радий, такий радий, що його зуб не вбив. Стрибав, стрибав по хаті і побіг в поле дивитися, аж лежить в яру здохла корова, а коло неї так багато птиці, як комашні – кругом так і обліпили те стерво. Вліз заєць туди, всередину, і сидить. Коли це прилітає орел і з ним орлята на поживу до того стерва. Тільки що посідали їсти, а зайчик вхопився за орлятко і держиться. Просить орел, щоб заєць віддав йому дитину, так ні, не дає. – Як принесеш, – каже, – мені трохи живущої води, то тоді віддам. – Дай же, – каже орел, – мені в’язку бубличків, бо коло тієї криниці, де живуща і цілюща вода, кругом стоять з дрючками маленькі діти, і як почну брати воду, то вони мене вб’ють. Ото заєць дістав в’язку бубликів, почепив орлу на шию – і полетів той, тільки видно. Прилетів туди, дивиться – дітки. Він скинув з шиї бублики, розсипав коло криниці. Діти кинулися збирати бублики, а він набрав живущої і цілющої води і полетів назад. Прилетів до зайця, віддав йому воду, а заєць розірвав орленя до половини, помазав перше цілющою водою – обидві половинки злились докупи, помазав живущою водою – воно й ожило. Він тоді його пустив, забрав воду і тоді побіг до своїх. Прибіг туди, помазав живущою водою, помазав і цілющою – всі пооживали. Тоді королевич взяв свою сестру, прив’язав її до того явора, що стояв перед порогом, поставив перед нею відро вугілля і друге відро, щоб вона повне сліз наплакала, а сам пішов до свого батька.

Був один воячок, служив у цісаря кільканадцять літ, аж до старості. Відтак вислужився, іде геть в тім мундирі в дорогу. Зустрів його старець на дорозі: – Воячку, воячку! Обдаріть мене чим. – Старче Божий! Чим я тебе обдарую, коли я не маю нічого, хіба два крейцари простих. Дав йому один крейцар. Зустрів його старець знову на дорозі: – Воячку, воячку! Обдаріть мене чим. – Старче Божий! Чим я тебе обдарую, коли не маю чим, там мене старець зустрів, то дав йому один крейцар, нà і тобі крейцар. Зустрів його старець і третій раз на дорозі: – Воячку, воячку! Обдаріть мене чим. – Чим же тебе обдарую, були два старці, дав я їм два крейцари, тепер не маю нічого. – Урізав йому плаща кусень: – Візьміть, залатаєте сукенку свою. Той старець взяв і пішов від нього геть. Прийшов воячок до такого міста, де люта змія людей поїдала. От його покликав король до себе і каже: – Воячку! Іди на варту, як переночуєш в церкві, дам тобі полумисок грошей. А змія люта власне усю ту варту, котра коло церкви вартувала, і поїдала. От він ходить собі під церквою та й плаче, приходить до нього старець, питає: – Чого ти, воячку, плачеш? Повідає: – Виправив мене монарх на варту, а мені буде тутки смерть. – Стань собі наліво коло дверей коло церкви, не бійся, нічого тобі не буде. Прийшло опівночі, такий грім у церкві, що церква завалює, стала змія шукати вечерю, не може найти, з великим вогнем стала по церкві літати, шукати, не може ніде найти. Вибила дванадцята година, вона собою вдарила у труну і зникла. Питає на другий день монарха: – Чи жиє він? Повіли монарху, що жиє, а він ся дуже втішив. Так же і на другу ніч король обіцяв хлопцеві тацю грошей. А воячок став собі знову коло церкви і плаче, тяжко тую ніч перебути. Приходить до нього старець та питає: – Чого ти плачеш? – Тамтої ночі не згинув, тепер певно згину. – Не бійся нічого, стань наліво. І тої ночі змія знову шукала, сипала огнем всюди, не могла найти, вдарила у труну і згибла. Ще і на третю ніч послав його монарх, обіцяв йому три полумиски грошей. Як вийшов до церкви, став та й плаче, та повідає до старця: – Така і така річ, тепер певно згибну. – Стань собі за святого Николая, змія буде дуже люта, побіжить поза церкву дивитися, а ти тоді заляж на її місце в труні. Так він і зробив і от, коли змія вернулася та схотіла лягти у труну, аж бачить, а в тотій труні вояк горілиць лежить. Вона йому каже: – Устань! А він не встає. Кричить: – Зараз встань! Не встає. І третій раз закричала, а він не Встає, за четвертим разом спала з той змії одежа на землю, така шкарадна, як хмара, а вона перетворилася на вродливу панну з золотим волоссям, що аж блиск від неї б’є. Вона в закляттю була, а він її визволив. Підняла його з труни, і так його украсила, що вся одежа на нім золота стала, що ніхто не міг пізнати, хто він є – чи принц, чи звичайний вояк. Де своїми руками провела, все золоте стало. А в церкві така ясність настала, що неможливо дивитися. Дала на другий день варта монарху знати, що в церкві така ясність, не знати, що то є. Монарх сів у карету і поїхав до церкви дивитися, що там ся робити. Приїздить туди, відчиняє церкву, дивиться, а там така ясність, така краса, що неможливо дивитися, і він дуже зрадів, взяв обох попід боки і до карети своєї запровадив. Завіз їх додому, велика утіха настала, і бал великий почав той король справляти, приходить і той старець на той бал, і спізнав його зараз воячок. Дав йому зараз той старець перстень на руку: – Що тільки будеш потребувати, то досить лише той перстень покрутити і зараз воно збудеться. А недалеко в сусідньому королівстві було місто одно, а в тім місті дракон людей поїдав. Хлопець то як учув, зібрався там їхати. Покрутив той перстень і забажав собі таку силу дістати, аби тоту змію забити, аби люд не поїдала. Приїхав до того міста, до тої скали, де той дракон сидів, став собі на лівім боці. Як прийшов полудень, виставив дракон голову одну із тої скали, вояк її стяв, дракон виставив другу, він стяв і другу, як виставив третю, він почав рубати, але голова не рубається. Тим часом виїхав тамтешній принц на полювання і побачив цей бій. Мав він з собою фузію (рушницю) і шаблю, і відразу кинувся на поміч. А був то лицар такий міцний, що як шаблею рубне, то аж вітер свище. І так вони стяли сім голов дракона. Із великою радістю вийшли із міста всі люди і стали хвалити Господа Бога. Така велика радість була, що того дракона вдалося забили, бо був би весь люд з’їв. Коли принц і вояк прощалися, то запхали ножика в бука. – Як хтось із нас загине, то кров з ножа закапає. І рушив принц далі на лови, але незабаром заблукав і потрапив на берег моря, аж дивиться, а там гора скляна, а по тій горі три панни ходять, одна має убрання золоте, друга діамантове, третя срібне. Тоті панни увиділи його і найстарша повідає: – Он принц, котра би пішла за того принца? – Я не піду, – відказує середуща. – І я не піду, – каже старша. А наймолодша повідає: – А я піду. Кинула хустку через море, він ся хустки вхопив, перейшов через море на скляну гору. Наймолодша взяла його попід боки і ходять собі по скляній горі. Він дуже засумував на тій горі, а вона йому почала говорити: – Чого ти собі сумуєш? – Сумую собі, що я з свого краю пішов, а не знаю, де він є, в котрім боці. – Не сумуй, як пошлюбиш мене, то поїдемо з тобою до твого краю. А щоб ти знав, що я ще маленька була в колисці, коли моя мати за тебе оповідала, що ти будеш мій. Привела його до своїх палаців, там палаци були такі великі, що три дні ходив, поки тоті палати обійшов. Як обійшов, так вийшла її мати: – Вітай, королевичу, як ся маєш? Я стільки літ на тебе чекала, аби я тут тебе дістала. А йому тота панна веліла повісти: – Заскоро мене вітаєш, завтра вранці будеш вітати о дев’ятій годині. Завела його тота панна до одного покою, тамка була кадка води сильної, дала йому пити: – Пий, аби завтра о дев’ятій годині, як ся буде вітати з тобою, відразу її стяв, бо вона би тебе згубила. А вранці панна винесла таку шаблю, що дванадцять хлопів не могло її підняти, а він, як ся тої води напив і ту шаблю взяв, то ту бабу зараз ізтяв. Тамка зараз весілля з тою принцесою зробив, а після того сіли в карету і поїхали туди, де воячок був. Приїжджають, а з ножика кров капає. – Ого! Вже мій товариш не живе, – повідає своїй жінці. – Не переживай, якби я знала, де він похований, то врятую, бо маю воду цілющу і живущу і зможу його оживити. А воячка його рідна жона забила, бо змовилася з міністром і вже з міністром жила. От принц із своєю дружиною приїхали до того міста і питаються, де похований той лицар, що дракона забив? Вказали йому, відкопав тіло його, принцеса взяла води цілющої і живущої, зараз його оживила. А принц з лютості великої вихопив шаблю, влетів у палац, зараз того міністра і тоту принцесу зрадливу стяв. А воячка забрали вони із собою на скляну гору, і воячок середущу панну собі за жінку взяв, і так оба королями були, оба ся не боялися, бо мали воду цілющу і живущу і дужу.

Був собі селянин багатий і в нього був синок Гриць. І померли старі обоє разом. Грицеві вже було літ сімнадцять од роду. Попродав він усе чисто – на гроші перевів і землю, і город, і худобу. Купив собі коня, дав півтори тисячі, і сідло, і збрую на коня, купив ще шаблю, рушницю-дубельтівку, попрощався із слободою зі своєю, сказав: – Прощайте, слобожани! І поїхав собі в далекі краї та й заїхав у степ на саме безлюддя, що й дороги не знайде, днів десять у степу блукав. І просить Бога, щоб дав йому смерть, або щоб звір з’їв абощо. Слухає, аж щось гукає, слухає – голос християнський. Потім під’їжджає ближче – гукає. І спіткнувся кінь, став. Кінь стоїть. А то гукає змія із ями. – Витягни мене, Грицю, із ями із горлатої. Устав він, подивився і думає, що то яка-небудь жінка, аж то гадина в ямі. – Як же я тебе буду витягувать, як я тебе боюся? – Подай мені кінець гарапника, так я ухоплюсь, то ти мене і витягнеш. Схопився він із коня, подав гарапника, вона ухопила ротом за кінець. Він злякався і шарпнув її так, що на півгона упала вона від нього. Як упала, так і перетворилася на панну таку, що ні здумать, ні згадать, хіба в оцій казці сказать. Прийшла: – Здрастуй, – говорить, – Грицю! За руку порукувались, поцілувались. – Слава Богу, і де ти взявся, що ти мене вицупив із ями? Ну тепер, Грицю, чи ти хочеш, щоб я тобі була жоною чи сестрою? А Гриць подумав: як же я із змією оженюся? Та й каже: – Будь мені сестрою. Поцілувались. – Ну, ріж з правої руки мізинця, щоб я поссала твоєї крові, а ти моєї. Тепер ми будемо рідні, од сієї крові ти мені брат, а я тобі сестра. Ідуть собі, на руки поводи накинули і речі різні говорять. Довго-недовго йшли, одкрилась дорога. Ідуть знов дорогою, довго-недовго, а тут видно табун коней – очима не доглянеш, таке велике, нема йому краю. – Чиє то видно стадо коней, сестро, велике таке? – То, – говорить, – брате, моє стадо. Поминули те стадо і йдуть, йдуть, йдуть собі, розмовляють різні речі собі. Пройшли верстов дві знов од того табуна. Стоїть знов череда така, що й очима не зоглянеш. – Чия то, сестро, череда така, що й очима не зоглянеш? – Се, – каже, – моя череда. І думає Гриць своєю головою: «Лучче була б вона моєю жоною, як сестрою, така вона багата!» А потім питає: – Чий ото степ, що я їхав десятеро діб, а не знайшов ні доріжки, нічого, поки аж тебе не знайшов? – То усе, брате, мої степи. Ну ідуть, розмовляють. Поминули череду, аж відкривається отара овець така, що й очима не можна зоглянути. – Чия ж то отара? – У мене, – каже вона, – 50 тисяч отари. Поминули отару, ідуть собі знов. Видно дерево здалека велике. – Що то видно за дерево оддалеку велике? – То, брате, мій сад, там, за деревами, мої будинки. От недалеко, верст зо п’ять. Приходять вони до її дому, парканом дім обгороджений, будівлі триповерхові, фарбами різними покриті, усякими мережками, кружечками вироблені, зеленими, чорними і різними фарбами. Підходять до воріт, одчиняє ворота сестра. Одчинила, ввійшли, зачинила. Повели коня на конюшню. Вона сказала конюхам: – Поставте коня у стайні, годуйте його добре. Брата бере за руку – пішли у кімнати. Входять, а там одинадцять дівчат за столом сидять. Шиють. Вітаються: – Здрастуйте, дівчата! – Здрастуй, молодче! – Ні, – каже дівчина, – се не молодець. Звіть його братом. По мені він і вам брат. Посадили його за стіл, давай пити, гуляти. І вони йому дуже раді, не знають, як його годувати і де його посадити. – Підем, – каже дівчина, – у мій сад. Пройшли по першій лінії гонів, лежить поперек лінії залізна кочерга. Переступила вона і каже братові: – Візьми оцю кочергу і скинь її з лінії, бо вона мені набридла – усе іду й усе спотикаюсь. Ухопився він за ту кочергу, так і не зсунув із місця ніяк, така вона важка. – Е, – каже дівчина, – яка у тебе мілка сила, як ти по світах їздив з такою силою мілкою? – Мені, сестро, не попадалось ні з ким биться, так у мене і сила така. Така ж є, яку Бог дав. Переступили ту кочергу, пішли по саду, по лініях усіх. Він погостював у сестри днів десять. Знов пішли гуляти по саду, тією лінією. Лежить та кочерга знов. – Зверни, – каже дівчина, – брате, ту кочергу хоч із лінії. Схопився він, так не двигне ніяким робом із місця. Пішли по саду, погуляли, входять у кімнати. Давай вона сестер просить, щоб дати братові силу таку, як у них є. – Треба, сестри, старатися з усіма силами і братові дати силу таку, як у нас є. І сіли вони усі дванадцять прясти зараз фунтовий льон. Попряли починки по два, давай зараз снувати і на верстат накидати і ткати. Накинули і виткали, і дванадцять квіток золотих нашили на сорочці. За ніч за одну усе зробили: дванадцять сил богатирських дали йому. А вранці він вбрав ту сорочку і сестра сказала: – А підемо ще, брате, гуляти у сад у мій. Усі вони ідуть дванадцять. Дійшли до тієї кочерги – лежить та кочерга поперек лінії. – Візьми, брате, оцю кочергу, одкинь з доріжки. Береться він за кінець. Як схопив, як кине ту кочергу, так вище дерева полетіла. – Спасибі, брате, – каже сестра, – що ти оту кочергу із доріжки скинув. Вона мені набридла – я забуду та усе на неї спотикаюсь. Побув він ще днів десять. – Ну, сестро, пора мені од вас їхати. – Куди ж ти поїдеш? – А куди Бог дасть. – Я тебе оженю. У мене всього багато, землі багато, худоби багато. – Ні, – каже, – дякую, сестро, не хочу. – Ну, що ж ти, брате, думаєш їхати од мене, а в тебе нема й коняки доброї. – Ні, мій кінь добрий дуже. – А піди, брате, попробуй свого коня. Пішов він на конюшню, давай гладить коня свого. Погладив по спині долонею, так на коліна кінь і сідає, не здержить його руки. – Ну, справді, не годиться мій кінь. – Ну, де ж, сестро, узяти мені коня? – Та ж ти видів: у мене багато коней, то, може, вибереш собі якого? Зараз вийшла, богатирським посвистом свиснула, заревіла земля, гуде табун коней, влетіли в загін, а вона узяла й двері зачинила. – Іди, брате, тепер вибирай собі коня, якого знаєш. Пішов він у загін, давай вибирати коні. Ті брикаються, він узяв за гриву – кінь упав, узяв за ногу – упав. І скільки штук перебрав – не годиться жоден. Виходить і каже: – Погані коні усе у тебе, сестро, негодні. – Негодні треба випускати. Узяли випустили ті коні. Свиснула вдруге богатирським посвистом, біжить другий табун, прямо в загін. Зачинила і ті. – Ну, іди, брате, вибирай ще собі коня. Пішов він знов вибирати, перебирав, перебирав, виходить: – Сестро, забарився я, ніяк не знайду собі коня. – А, брате, спотикав ти того, що посередині загону у болоті стоїть? – Е, то такий, що не вибереться з болота. – А піди того попробуй. Підходить він до того, бере його за гриву. А той як рвоне, як візьме носити його по загону! Вона сміється: – Держи, брате, не подайся. Удержав, подали йому уздечку. Узяв, уздечку на коня одягнув, повели на конюшню, поставили у стайні. Погодували коня з місяць, очистили його. – Ну, сестро, пора мені від’їздити від ваc. Попрощався він із сестрами, вивели вони коня, осідлали: – Ну, як оженишся, брате, не довіряй жінці і не кажи, що у тебе є, а сієї сорочки не скидай, бо як скинеш, то так ти і загинеш. І сказала дівчина коню: – Оце твій господар, щоб ти йому вірив. Коли господаря хто уб’є і можна буде вирватись, то ти, коню мій добрий, щоб ти тоді до мене явився. Дали дівчата братові шаблю булатну і піку та сказали: – Як ти, брате, звелиш, так кінь тебе і нестиме, чи поверх дерева, чи в плін (на рівні) дерева, чи поверх комишу, чи по землі, чи як знаєш. Вирядився звідти. Поїхав за тридев’ять земель у десяте царство, в інше государство. Доїздить у місто велике. Чує – дзвониться, аж земля гуде. Наближається, ще дужче чути. Ще ближче – чути. Ще поближче – так реве, що він собі вуха позатикав. – А то, – каже, – й голову розірве. В’їхав у місто і на обидва боки дивиться. Хати бачить, а людей не видно. Дзвони ревуть все одно. Проїхав містом з верству, дивиться у двері – дід ходить. Приїздить до діда: – Здрастуйте, – говорить. – Здрастуйте, – відказує, – ви купець, добродію, чи хто? – Як назвете, так і буде! Що воно за знак, що ніде людей не видно, чому такі дзвони б’ють? – То, – каже, – у нас людоїд оселився і виїв уже два повіти людей у нашому царстві. І мають йому дати царівну на пожирання, то оце й дзвонять, може, Бог змилосердиться. – Якби він у мої руки попався, то я би його нагодував! Не схотів би він царівну їсти. У діда була кобилка, то він залишив того молодця у хаті, а сам на кобилку та до царя. – Отак і так, ваша світлість, Бог приніс з чужої землі такого молодця, що може людоїда погубити. Тут цар сказав, щоб запрягли коні у коляску, бере діда і їдуть до нього. Приїхали. Вбігає цар у хату. Вітається. – Звідки ви, пане лицарю? Він розказав. – Ви можете убити людоїда? – Можу. – Просимо, пане лицарю, до мого палацу. Коли приїхали, Гриць звелів: – Коня до стайні поставте. Щоб йому було сіно, овес, вода постійно. Як увійшли до палацу, цар показав свою доньку і сказав, що Гриць візьме її за дружину, якщо переможе людоїда. – Чи згодна ти, донько? – спитав цар. – Як не згодна? Хіба краще йти на пожирання, чи йти за християнина, що Бог приніс у наше царство? Сіли, поїли добре. Підходить той час, що вести чи везти до людоїда дочку. – Збирайтеся усі, конче до світа, щоб ви виділи, як я його буду погубляти. Виїхали потім і стали за півгони од нори усі городяни. Бере Гриць царівну за руку, одводить до нори ближче. – Виходь, – говорить парубок, – людоїде, ось царівна на пожирання. Людоїд побачив царівну і зараз вискочив. Як вискочив він, хлопець його пікою ударив, а той і впав. – Оце тобі, – каже хлопець, – царівна. Заревів людоїд усією силою, і давай хлопець його шаблею булатною сікти так, що усі городяни здивувалися і настрахалися. Хлопець з людоїда голову зняв, убив його, посік, склав у купу, підпалив і попіл розвіяв. – Дивись, – говорить, – жоно моя, що я зробив людоїдові. Щоб ти мене поважала, як мужа, бо я тебе од смерті одблагав. Повернулися у місто і давай гулять, що Господь приніс з чужої землі такого молодця, який людоїда погубив. Відгуляли весілля і живуть. Половину царства цар одписав зятеві, а по смерті царя хлопець став і сам царем. І жили вони років із двадцять, і не було у них дітей, то взяли собі на виховання сироту. От він виріс, і красивий такий, що у всіх царствах красивішого того приймака не було. І цариця полюбила того приймака. Давай вона допитуватися у свого чоловіка: – Чого ти тієї сорочки ніколи не скидаєш? – Я, – каже цар, – так звик. Вона завжди біла, біліша, ніж ті, що ти даєш, так і не треба скидати. – Мій батько, – каже вона, – по три рази на день міняв сорочки, а ти і за вік своєї не скинеш. І так вона вчепилася в нього, щоб скинув, що він таки взяв і послухав її. Як скинув, цариця зараз узяла, на другі двері подала ту сорочку приймакові, а той зараз на себе її одягнув. І як одягнув, зараз за шаблю і входить у кімнату до царя. Увійшов і каже: – Здорові були, батечку, будем битися чи миритися? – За що ж нам битися, синку? – А ось за що! Та як ударить шаблею – посік-порубав і сказав: – Зав’яжіть його в мішок та прив’яжіть його коневі до хвоста та й пустіть. От кінь вибіг у поле, а там і полетів та ірже так, що дівчина-гадюка почула і вигукнула: – Нема, – каже, – сестри, нашого брата. Повибігали усі і дивляться. Кінь добігає, перед ґанком спустився, став. Дівчата мішок той відв’язали од хвоста. – Се наш брат рідний. Внесли мішок до хати, постелили килим, поскладали кості і зцілющою водою змили. Годин за три ожив Гриць. – Де то я? – каже. А сестра йому: – Ой, брате, заснув би ти навіки. Я ж тобі наказувала, щоб ти сорочки не скидав, а ти не послухав. По обіді вийшли вони в сад. Лежить там кочерга, що й тоді лежала. – Візьми, брате, оцю кочергу, скинь її з дороги. Він кинувся, так не зрушить із місця. – А що, брате, оддав силу своїй жоні? – Дайте мені, сестри, такого здоров’я, як ви мені колись дали. – Було б берегти те, що тобі дали. Бог не дає два рази здоров’я. Як ми віддамо своє здоров’я, то самі залишимось без здоров’я. Ми тобі свого не дамо, а ти своє загубив. А я тобі, брате, дам мудрощів та хитрощів таких, що ти їх не загубиш на свому віку. Входять у кімнати, одчиняє шафу, бере каламарчик (пляшечку), наливає і дає випити. Як він випив, вона сказала: – Ну, брате, чим ти хочеш перекидатися – конем чи птицею? – І тим і тим. Побув він три доби та став прощатися. – Ну, сестри, буду я одряджатися у своє царство. Вивели вони йому коня і він поїхав: – Неси мене, коню Добряне, у моє царство! Кінь його й поніс у те саме царство і у те місто, де цар живе. Іде містом красною вулицею і бачить, що у дворі ходить міщанин дід старий. Привітався. Дід одвів його в хату. Бабка щось невесела. Сльози течуть у бабки. Ходив-ходив цар по хаті й питає: – Чому ви, бабко, невеселі? Чи помер у вас син, чи дочка? – Я, – каже, – плачу про наше нещастя. У нас кобилка лоша скинула (народила мертве). – А дайте, – каже цар, – я піду подивлюсь, може, вона приведе друге. Пішли, подивились. – Не журіться, діду, вона, – каже, – буде сюю ніч з лошам таким, що ви ніколи не бачили. Увійшли в хату. Дід хвалиться: – Оце купець говорить, що наша кобилка сюю ніч буде з лошам. Посадили його за стіл. Пообідав, подякував. Пішов прогулятись. Увечері вони полягали спати. А він коня свого пустив у луги. Спав не спав, устав. – Дякую вам, діду й бабо. І пішов собі. Пішов він до кобилки, перекинувся лошачком – золота шерстинка, срібна шерстинка, золоте копитце, срібне копитце. Пішов дід кобилці їсти класти, аж те лоша біля неї грає, що дід і злякався, як його побачив. Зараз побіг та бабу покликав. – Подивися, яке лоша наша кобилка вивела, такого і в усіх царствах нема! Пішли вони, подивилися на те лоша. – Бери тепер, діду, кобилку й веди на базар да продай, за що хто дасть, а то цар візьме задурно. Дід вивів кобилку на базар. А там зустрічає його сам цар-приймак з жандармами і питає: – Де ти, діду, такого лошачка узяв? – Вивела, ваша світлість, моя кобилка. – Ти, діду, не продаси те лоша мені? – Продам. – Що тобі за нього? – Як з вас, то п’ять тисяч дайте і досить. Вийняв той цар гроші, дав дідові і забрав лоша та звелів забрати в конюшню, а сам пішов хвалитися цариці. Якраз на воротях стояла найголовніша служанка Оляна. Вона побачила те лоша і пішла за ним у конюшню. От лоша й питає її: – Чи ти знаєш, Оляно, хто я? – Ні. – А пам’ятаєш першого царя? Оце ж я. Ти знаєш, що мій приймак мене посік, але мене оживили. Запам’ятай, коли будуть у мене стріляти, вмочи хустинку у мою кров, закопай ту хустинку в саду і там яблуня виросте. І як будуть яблуню рубати, візьми трісок і однеси на ріку й кинь. І тікай тоді відсіля, щоб тебе ніхто й не бачив. Тим часом цариця забажала на лоша подивитися. Вивели його на волю. Цариця глянула й скрикнула: – То не лоша, а мій перший чоловік. Вкопайте серед двору стовп і прив’яжіть його, а тоді з гармат розбийте його на дрібен мак. Так вони й зробили, а служанка вмочила хустинку та в саду закопала. А вранці вийшов приймак у сад і побачив яблуню, а на ній яблука золоті та срібні. Приходить до цариці: – Іди, жінко, подивись, яка у нас яблуня взялася. Подивилась вона: – Се, – каже, – не яблуня, а мій перший чоловік. Візміть порубайте і коріння повитягайте, спаліть і попіл розвійте. Стали рубати. Тут служанка та ходить. Набрала трісок, пішла до ріки та й кинула їх. Яблуню порубали й спалили та попіл розвіяли. Минула ніч, як з яблунею покінчили. Вранці узяв цар рушницю і пішов до ріки. Аж Оляна несе воду відтіля. – Ідіть, – каже, – до того місця, де ми воду беремо, там така птиця, що я і зроду не бачила такої. Повернув він туди, прийшов до того місця, прицілився, аж вона тікає. Скинув він чоботи і давай брести, щоб так її вхопити руками, брів, брів, і торкає вже ту птицю, так рукою не втримає, пір’я слизьке. Вернувся. Вирішив він роздягнутися, скинув одяг на березі і знову у воду побрів до птиці. А та все далі відступає, аж заманила його на глибину, а тоді стріпонула крилами, злетіла вгору, впала на берег і на чоловіка перетворилася. І тоді цар в ту сорочку з дванадцятьма квітками вбрався і каже: – А що, синку, будем битися чи миритися? Та схопив шаблю й зарубав приймака. А тоді прийшов у палац та як гукне: – А де ж тут моя душогубиця? Зайшов у палати, а вона трясеться. – То так ти мені відплатила! Виведіть її в сад! Там він її і скарав. А за жінку взяв собі Оляну.

В глухому лісі жив один розбійник. Хто йшов через ліс, той не минав його рук: або вбив чоловіка, або пограбував. Розбійник доста довго жив у тому лісі й наводив страх на подорожніх. Але доти глечик ходить до колодязя, доки не розіб’ється. Так і отой злодій. Натрапив раз на сміливих і дужих людей, котрі його так добре одлупили, що вже напівмертвий приплентався у свою колибу. Через кілька днів розбійник помер. Зосталися його жінка й син, що й ім’я мав не таке, як мають людські діти: кликали хлопця Шибеник. Але погане ремесло – злодійство: після смерті старого розбійника ніякого майна не лишилося. Колиба порожня. Жінка і син ледве перебули пару днів. Каже мати Шибеникові: – Хлопче, як ми будемо сидіти, то з голоду повмираємо. Йди лиш дещо роздобудь… А Шибеник не ходив з батьком на розбій і думав, що то легке ремесло – переставати у лісі людей і забирати від них гроші. Виломив собі здорову палицю, вийшов до шляху, сховався в кущі та й чекає. А дорога ця вела у місто. Дивиться: йдуть молоді хлопці. У одного на плечах тайстрина, другий несе пакунок, а третій – упорожні. Хлопці не поспішають, помалу собі йдуть говорячи. Як були близько від Шибеника, той вихопився з корчів, підняв палицю і на ввесь голос закричав: – Стійте! Давайте гроші! Як ні, то всі погинете!.. Хлопці поставали. Старший приступив до Шибеника. Схопив одною рукою за палицю, а другою за груди. Засміявся й каже: – Ти думаєш, брате, що нас трьох переможеш? Та я ж і сам тебе не боюся! А Шибеник похнюпився й говорить: – Я вас і не думав убивати, але мене голод сюди погнав. Ми з мамою вмираємо без хліба. І я мусив іти на розбій. Старший усе розпитав і пошкодував хлопця: – Видиш, ліпше би було, коби ти й не пускався на такі путі. Бо кінець кінцем і ти походиш так, як твій отець. Ліпше було б, якби ти пішов із нами до міста. Записався би до школи, і став би із тебе статечний чоловік. – Але у мене бідна мати, а на школу треба немало грошей… Радше я буду злодієм! Старший відкликав набік побратимів, порадився з ними, а тоді каже хлопцеві: – Усе в порядку. Ходи з нами. Ми самі подбаємо, аби тебе прийняли до школи. Не бійся, не забудемо і про твою матір. На перший час нà тайстру і неси до матері, а потім доженеш нас. А як не доженеш, тут маєш адресу, й люди тебе спровадять до школи, в якій ми вчимося… Узяв Шибеник папір, тайстру з їжею й поніс матері. Вдома одразу розповів, з якими добрими людьми зустрівся на дорозі. Сказав, що не хоче займатися злодійством, а йде в місто до школи. Мати зраділа: – Так буде, сину, ліпше. Мною не журися. Аж би-м з голоду вмерла, зате буду знати, що моя дитина на доброму шляху. Шибеник вклонився і рушив у дорогу. На краю лісу наздогнав знайомих хлопців і разом пішли в місто. Тут записалися до школи, а із того харчу, що з дому діставали, годували й Шибеника. Так хлопець учився перший, другий, третій рік. Друзі хотіли його матір також взяти в місто, але запізнилися. Прийшла звістка, що вона на смерті. Шибеник, як це почув, нараз відправився до лісу і ще застав її живою. – Добре, що прийшов, сину… Тепер помру спокійно. Вірю, що буде з тебе порядна людина. Розбійництво – недобре ремесло. Отець нич не придбав. Але не думай, що цілком нічого тобі не лишив. Після нього маєш одну замащену сорочку. Візьми її собі, тільки щоб не спробував помити. Одягнеш ту сорочку й дістанеш страшну силу: не буде витязя на світі, який би тебе переміг! В другім куті колиби є іржава шабля. У неї такі чари, що якби ти з кимось хотів битися, встроми шаблю в землю – й ворог зробиться безсилим. А як нею ще йому погрозиш – геть на кавалки посіче!.. Ще одне лишив тобі отець: за колибою стоїть стара кобила. Ти її ніколи ще не видів, тепер вона тут. Якщо будеш убитий, принесе тебе із краю світа, аби ти спочив коло нас. На кобилі порожні бесаги, і в них тебе доставить. Як це сказала, вмерла. Син викопав яму і поховав матір. Сів на могилу й думає, що тепер робити? Чи йти до школи й далі, чи пуститися уже на свої крила? Так вирішив, що піде учитися. Кобилу лишив пастися у лісі, нечисту сорочку одягнув на себе. Запалив піпу (люльку) і йде в місто. Та не пройшов і півпуті, як піпа загасла. Вернувся, запалив її й знову тою дорогою йде. Але піпа і вдруге загасла. Мусив би додому вертатися ще раз. Але оглянувся на всі боки і побачив у гущавині світло. Рушив у тому напрямку і збочив з дороги. Ближче, ближче… А то не вогонь – гадище лежить з увінчаною головою. Корона обкладена дорогим камінням, що світиться, як огонь. Шибеник, як це побачив, виломив ломаку й хоче забити гада. А той озвався: – Не вбивай мене, легіню!.. Я тебе не боюся, але тепер я у тяжкому стані: череда оленів пробігла й копитами посікли мене, не можу ворухнутися. Ліпше зробиш, як візьмеш мене і понесеш до мого няня. Мій няньо – всіх звірів цар. Він тебе щедро нагородить. Подумав Шибеник, подумав і каже: – Добре, я понесу тебе до вітця. Обв’язався гадом тричі так, щоб голова стирчала наперед, і рушив у дорогу. – Будеш видіти всілякі гади-полози, але ти не бійся: вони тобі нічого не вчинять, бо завітрять, що при тобі я. А коли станеш перед няньком, то теж не напудься. Він як почує, що ти мені врятував життя, проковтне тебе, але тоді виплюне. Ти не бійся і проси від нього срібла-золота, скільки лише хочеш. «Се непогане діло», – думає собі Шибеник, та йде далі зі страхом, бо гади частіше і частіше починають під ногами витися. Айбо його вони не чіпають. Як прийшли до місця, де жив гадячий цар, там стільки гадів-полозів з’явилося, що ступити нікуди. Сичали на нього, зуби шкірили, але розступалися. Вийшов на прогалину, а там лежав гадячий цар: товстий, як міх, очі світяться, з рота полум’я дмухає, на голові корона. – Як ти смів зайти у моє царство? Не встиг Шибеник відповісти, як гад із його пазухи спустився. Поранений, ледве посунувся до батька і розповів, що цей чоловік урятував його від смерті. Гадячий цар, коли таке почув, роззявив ротисько і проковтнув хлопця, але відразу ж виплюнув його. Тоді сказав: – Чую, що ти сина визволив з біди. Проси собі, що хочеш. Такого не запросиш, аби я не міг тобі дати. – Та мені багато і не треба. Хіба стільки грошей, щоб я спокійно скінчив школу. – Я думаю не так, – сказав гадячий цар. – Тобі вже не треба ходити до школи. Будеш у мене жити. Золота-срібла доста. А мені потрібен такий хлопець, як ти. Поглянь у дзеркало й увидиш, яким ти став після того, як я тебе ковтнув. Такого прекрасного легіня тепер у сімох державах не є. – Але так і так, – хотів би піти в місто. Доти відговорювався, доки гадячий цар таки не поступився. – Добре. Відпущу тебе. Візьми собі грошей, скільки хочеш, але й за нас не забудь, а часом відвідай. Бо знай, що від сьогодні я тебе беру за свого сина. І твоє ім’я від днешнього дня не Шибеник, а Дорош – син Змія. Набрав хлопець золота й рушив білим світом. Але до школи уже не вернувся, а ходить селами й містами, із одної держави до іншої. Раз потрапив до такого царства, у якому ще ніхто не був. Люди тут ходили смутні, похмурі. Дорош питає: – Що сталося? Але ніхто не відповідав. Дорош дійшов до великої столиці. Йде вулицями, оглядається направо і наліво. Вийшов на майдан. А тут людей видимо-невидимо. – Чому се стільки людей посходилося? – чудується хлопець. Нараз чує – хтось лупить у бубон. Як одбубнував, почав вигукувати людям: – Дається знати кожному. Доньку нашого царя засватав Песьоголовець, але цар не хоче йому віддавати дівку-одиначку. Через те Песьоголовець страшенно розсердився й оголосив цареві війну. Коби зголосився такий витязь, котрий переміг би Песьоголовця, за того цар дасть свою доньку і передасть на нього державу. Клятий Песьоголовець уже знищив дев’яносто дев’ять хлопців. Час і йому вже голову скрутити! Бубнар закінчив своє слово, загупкав у бубон і пішов. «Но, Дороше, – думає леґінь, – настав і твій час. Або будеш царем, або сином смерті». – Одне життя в людини, одна й смерть, – сказав сам собі й попрямував до царського двору. Тут заявив, що згоден боротися із Песьоголовцем. Цар зрадів хлопцеві, бо вже давно не траплялося такого сміливця. Зробив йому велику гостину і послав гінців по Песьоголовця. Посідали до столу: цар, царівна, Дорош. Хлопець їсть і п’є, не встигають йому і носити. Цар аж очі витріщив, так на нього дивиться. Відчинив двері слуга і сповістив, що Песьоголовець чекає на дворі. – Скажи, – говорить Дорош, – най і він погоститься, бо, може більше вже не буде! А царівна, коли це почула, то нараз поблідла, бо вони любилися із Песьоголовцем, лише не дозволили їм побратися. Тепер дівчина злякалася, що легінь і справді вб’є її коханого. Песьоголовець відмовявся і вдруге, і втретє.:Та Дорош не поспішав. Доти не підвівся, доки на столі була й скибка хліба. А як наївся, обтер губи і вийшов на двір. Тут уже людей безліч – не можна ні перелічити, ні оком сягти. Всі хотіли побачити витязя, котрий не боїться Песьоголовця, не боїться смерті, бо кожний знав, що стати на герць із Песьоголовцем – то вже вірна смерть. А сам Песьоголовець, вбраний у броні, стоїть серед двору готовий до бою. Дорош, як його втямив, то аж остовпів. Песьоголовець звідує: – Як будемо битися? Шаблями рубатися або розщибатися? – Вибирай собі, як хочеш, а я буду по-своєму. А з тим вийняв іржаву шаблюку і встромив у землю. Песьоголовець зблід і почав трястися. – Візьми, Дороше, те в руки, бо воно зроблено для рук. – Се ти можеш узяти шаблі і в обидві руки, а я і так зараз покажу свою силу. Підійшов до нього, вхопив одною рукою за комір, другою за ногавиці, покрутив ним і фуркнув через браму. Але той не вмер. Прочунявся, схопився й пропав. Люди одразу почали радісно гукати. Лиш царівна зомліла й упала. Айбо цар додержав свого слова. Прикликав сватів, гудаків і справив весілля – таке багате й славне, що люди довго мали про що говорити. Віддав цар дівку за Дороша і державу передав на нього. – Кермуй ти, я вже старий! І Дорош добре кермував державою. Люди його любили. Лиш із жінкою у нього не все було гаразд, бо царівна все ще не забула свого Песьоголовця. Дорош про це нічого не знав. Думав, що жінка просто соромиться його. Минув тиждень, місяць… Дорош згадав за родичів і відвідав їх могили в лісі. Тут усе ще блукала кобила, осідлана бесагами. Пошкодував її й узяв до свого царства. Наказав, аби стару кобилу дуже честували. А що сталося тим часом із Песьоголовцем? Він не вернувся з ганьби у свій край, блудив по лісах. Переодягся в таке плаття, аби його ніхто не впізнав, і вночі заходив до царського двору, таємно зустрічався із царівною та головним слугою. – Від чого у Дороша така страшна сила? – якось спитав його Песьоголовець. – Я не знаю, – відповів слуга, – але так гадаю, що від отої замащеної сорочки. Бо ніколи її не знімає з себе і не дає прати. Мабуть, там його сила! – Но, знаєш що? Як завтра Дорош вернеться із полювання і піде купатися, сховай мене в його купальні так, щоб ніхто не видів. А я вже впораюся з ним. Слуга так і зробив. Коли на другий день Дорош вернувся понад вечір з лісу, той таємним ходом впустив Песьоголовця і сховав його в купальні. Дорош після полювання звичайно йшов помитися. Так і тепер. Замкнув двері, скинув замащену сорочку і почав купатися. Тоді Песьоголовець, схований під лавицею, тихо посяг рукою за сорочкою, одягнув на себе, вискочив і вхопив шаблю: – Дороше, молися! Остання твоя хвилина настала! Ти мене принизив перед стількома людьми! Але я живий і тебе на той світ відпроваджу! А царівну я візьму собі, бо вона моя і є… – Виджу, що зробив я по-дурному, що тебе живим лишив. Але то нічого. Раз умерти мусить чоловік. Маю лиш одну просьбу: коли мене посічеш, склади тіло в бесаги, що висять на кобилі, й пусти її, куди очі поведуть… – Як се твоя просьба, виконаю її. Вивів Дороша на двір, закликав слуг, аби були свідками, витяг шаблю й посік свого противника на дрібні шматки. Тоді наказав порубане тіло скласти у бесаги, що висіли на старій кобилі. Песьоголовець засів царство Дороша і керував аж двома державами. Старий цар із жалю вмер, бо так любив Дороша, як рідного сина. Та царівна рада. Другого ж дня вона віддалася за Песьоголовця. А кобила, як її пустили, скільки лиш сил мала, побігла собі у той бік, де в лісі поховані батько й мати Дороша. Коли вже смеркалося, дійшла до Змієвого царства. Гади її звалили на землю. Притягся й сам гадячий цар і крикнув на кобилу: – Як ти сміла перейти мої кордони та ще й без чоловіка? – Я не без чоловіка: там у бесагах мій ґазда. Порубали його на шматочки. – А хто він за один? – Його ім’я Шибеник, а останнім часом називався Дорошем… Він був царем славної держави. Коли це почув Змій, нараз наказав вийняти тіло із бесаг. Одні гади почали складати частини, а другі поспішили по живлющу масть. Гади – великі лікарі! Змастили тіло – і Дорош ожив, айбо ще кращий, як був доти: – Йой, як я довго спав! – Міг ти спати й до Страшного суду, – каже гадячий цар. – Тебе врятувала старенька кобила, бо принесла тебе у бесагах. Тепер Дорош розповів усе, що з ним сталося. – Коли ти так походив, – каже гадячий цар, – більше тебе звідси не пущу! Тут у мене житимеш. Як тобі у лісі надокучить, можеш іти в мандри, але з Песьоголовцем уже не зустрічайся. І Дорош зостався у гадячому царстві. Жиє тиждень, другий. Почало йому нудно бути. Тягне його туди, де Песьоголовець, хоч тут йому немає ніякої біди. Всякого багатства вистачає. Навіть гадюки підкоряються йому. Але хлопцеві нудно! І каже якось гадячому цареві, що хоче йти геть. – Добре, сину. Раз намірився йти геть, я тебе не спиняю, тільки більше сюди не вертайся. Дорош рушив у путь, до своєї жінки. Коли прощався із гадячим царем, той подарував йому одну пляшечку. – Сховай, у цій пляшечці чудесна вода. Як нею помастишся, то станеш тим, чим заволієш. А свиснеш – всі мої гади прибіжать на поміч. Йде, йде Дорош. Дійшов до столиці. Зустрівся з чоловіком і звідує його: – Яка новина у вашій державі? – Йой, сину. Відколи царем Песьоголовець, не маємо життя, біда на всі боки. – Слухай, добрий чоловіче. Ти мені незнайомий, як і я тобі. У мене є одна чудесна пляшечка. Помасти мене тою водою, що в ній є. Але не напудься, коли стану конем. І щоб мене ти не продав дешевше, як за віко золота. – Не напуджуся й послухаю тебе, – сказав чоловік і завів Дороша до двору. Тут зняв із хлопця плаття й голе тіло помастив водою з чудесної пляшечки. Ніколи ніхто не видів таке чудо! Із Дороша вчинився такий красний кінь, що подібного на світі не було! На коні – діамантова вуздечка і діамантова шабля. Веде чоловік коня містом, а люди за ним чередою. Питають ціну. Айбо кожний, як тільки почує про ціле віко золота, одразу зупиняється. Так чоловік добрався аж до царського палацу. Тут став собі з коником. А довкола тисячі людей! Зчинився гамір. Вийшов сам Песьоголовець, почав купувати: – Що просиш за коня? – Віко золота! – Най буде так! Давай сюди коня! Взяв за узду і хоче вести. – Го-гов! – каже чоловік. – Я вам за віко золота лиш коня продав. За уздечку також віко золота і за шаблю стільки ж. Як не згодні на три віка золота, вертайте коня! – Но… най буде й так! – сказав Песьоголовець. Наказав виміряти аж три віка золота, а сам повів коня в царський двір і гукає жінці: – Ходи лиш поглянь, якого я татоша купив! Вибігла жінка, обходить коня, та як йому глянула у вічі, дуже налякалася. Зблідла й почала трястися, якби її пропасниця схопила. – Що з тобою? – Вбий сього коня! – Що ти говориш, жінко!? Такого коня на світі нема, а ти хотіла б його вбити?! – Знай, як його не заб’єш, я помру, бо мені вже недобре. І лягла у постіль. – Що тут робити? – зажурився цар-Песьоголовець. Шкода втратити коня, айбо жаліє й жінку. Скликав міністрів, аби щось порадили. Ті, як послухали царицю, досудили забити коня. Татош стояв прив’язаний перед царськими дверима. А покоївка дивилася на нього і заговорила: – Йой, неборе конику! Недовго тобі жити! Я крізь двері слухала бесіду міністрів… Кінь нараз озвався: – Дівонько, якби мене забили, візьми з того місця одну кров’яну грудку і закопай під царським вікном. – Зроблю, конику, зроблю… Вбили коня, спалили зі шкірою. А дівчина взяла кров’яну грудку й закопала під царське вікно. І таке чудо сталося, що ніхто ніколи не чув і не видів: за ніч виросла прекрасна яблуня, на ній срібне листя, золоті квіти, діамантові плоди. – Ходи лиш сюди, жінко! – покликав Песьоголовець. Цариця прийшла й чудується, як і всі інші люди, а потім почала її пропасниця трясти: – Зрубай оту яблуньку, бо вона нещастя нам віщує! – Йой, жінко, – розсердився цар Песьоголовець, – вчора дорогого коня загубили, а тепер – таке прекрасне дерево? Світ нас висміє! – Кажу тобі, рубай! Не було що чинити: знову скликали міністрів, аби досудили, що робити. За той час покоївка сіла під яблуньку, а дерево озвалося до неї: – Дівонько, прошу тебе: якби мене зрубали, кинь хоч одну трісочку в ставок, де цар звик купатися. – Зроблю, яблунько, зроблю… Але міністри вирішили не рубати яблуньку, бо не в кожнім царстві й не кожного дня станеться таке чудо, аби за ніч виросло дерево. – Коли так, я ще сьогодні вмру! – закричала молода цариця і вдарила собою об землю. Песьоголовець налякався, сам схопив сокиру й почав рубати яблуньку – лиш тріски розліталися. Слуги допомогли йому порубати дерево й спалити на місці. А дівонька сховала одну тріску і кинула у царський ставок. Той славився тим, що не мав споду, був бездонний. Другого ранку Песьоголовець зажурений. Пішов гуляти в сад. Бачить – на воді прекрасний лебідь плаває! Думає собі: «Впіймаю того лебедя й понесу дружині: вона зрадіє й видужає». Розпоясав шаблю, скинув із себе плаття і скочив у ставок. Хотів ухопити чарівного лебедя, а той вирвався з руки і поплив аж до другого берега. Песьоголовець кинувся за ним… Тоді лебідь піднявся на крила, полетів до його плаття й шаблі. Лиш крилами вдарив і перемінився на Дороша – сина Змія!.. Вже й Песьоголовець приплив до того берега. Дорош устиг одягти на себе замащену сорочку, вхопив у руки шаблю. – Но, Песьоголовче, тепер твоя черга! Той засміявся: – А я не боюся! Довкола моє військо. Якщо мене знищиш – і ти пропадеш! Мене весь час сторожать. І свиснув. Одразу до нього почало бігти військо… «Тут біда!» – думає Дорош, а далі здогадався: – І в мене є поміч! – і вклав у рот два пальці. На його свист зо всіх боків почали сунутися змії – жовті, червоні, чорні… Обступили Дороша, і військо відсахнулося. Тоді з-поміж гадів відділився один і на очах у всіх задушив Песьоголовця. Тепер і військо перейшло на бік Дороша, і той вернувся у великій славі до царського палацу. Коли його побачила цариця, без слова впала і померла. А Дороша люди обрали царем. Він узяв собі за жінку дівчину, котра зберегла йому життя. Тепер Дорош – син Змія з’єднав дві держави, засів і володіння гадячого короля, та царює й днесь, коли не вмер. А хто не вірить нашій казці, най іде в далеку песьоголовецьку державу й пересвідчиться, а якщо й тоді ще не повірує, най іде в державу старого царя, а то і в гадячу державу. Це чиста правда, бо мені її розповів мій няньо, а моєму няньові – розповів його няньо. А прадіди наші ніколи не говорили неправду! Через те треба вірувати й казці.

Не знати, в якому царстві, але був один цар. А він мав трьох доньок і славного витязя, котрого звали Миколою. Принцеси були дуже красні, й на них усі чатували, бо дуже хотіли заволодіти ними. Одної неділі цар із царицею пішли десь на гостину. Шестиголовий змій використав той час, доки їх не було дома. Зайшов у палац і почав просити витязя Миколу – хай віддасть йому найстаршу принцесу. Витязь не хотів віддавати дівчину і виправдовувався тим, що без дозволу царя і цариці він не може вчинити таке, бо якби вчинив, його би наказали стратити. Але змій так умовляв, що витязь не витерпів – пішов, викликав принцесу зі світлиці й, коли вона вийшла, передав її змієві. Незабаром прилетів і другий, дванадцятиголовий змій – просить собі середущу доньку. Микола знову довго сперечався, а потім таки вивів принцесу зі світлиці й передав її змієві. Тоді з’явився третій змій, котрий мав двадцять чотири голови. І почав просити третю царську доньку. Витязь думав, що йому робити, та й зміркував так: якщо двох сестер уже забрали, то най беруть і третю! I викликав молодшу принцесу із світлиці і передав її змієві. Цар із царицею вернулися додому – світлиці порожні. Де поділися їх доньки? Кого не питали, всі відповідали, що не знають. Цар і цариця не знаходили собі місця і доти дозвідувалися, доки не зрозуміли, що винен їх витязь, бо він мусив берегти принцес. Закликали дванадцятьох теслів – витесати шибеницю. Якраз тоді, коли майстри взялися до діла, попри них нісся на коні витязь Микола. Став і звідав людей, що то вони тешуть. Майстри відповіли, що вони ставлять шибеницю для світлого витязя, бо то він дозволив, аби царських доньок повикрадали змії. Витязь помчав до замку, взяв із собою повно грошей і втік із дому. Скачучи на коні, він забрався у велику хащу. А в тій хащі було так темно, що ледве видів небо. Тяжко, наосліп пробирався крізь гущавину й натрапив на печеру, що вела під землю. Зійшов із коня та думає: – Мені вже однаково треба пропадати, ліпше спущуся на той світ. Заходить у печеру і рушає углиб. Іде, іде, вже пройшов немало, коли чує – щось застогнало-зайойкало, і так дуже, аж земля порепалася. Та витязь Микола спокійно йшов далі й добрався до одної мідяної хащі. Посеред неї він увидів красний мідяний замок, який обертався на качачій лапці. Нараз йому хтось гойкнув: – Гей, Миколо, витязю наш славний, що тебе занесло в такий далекий край, куди й потятко не може долетіти? – Я тебе тут глядаю, принцесо! – відповідає витязь. Старша царівна попросила Миколу зайти, та мідяний замок крутився так швидко, що ніяк було до нього приступити. Тоді вона порадила: – Під замком є мідяний прут, візьми його в руку, вдар по замкові, і він не буде вертітися. Так і сталося. Витязь хльоснув мідяним прутом по замкові – й той одразу перестав вертітися. Микола зайшов до старшої принцеси і звідав, де її чоловік. – Пішов із слугами орати, – відповіла царівна. – А поле звідси за шість миль. Коли мій чоловік рушає додому, то дає знак довбнею – мече її наперед, і довбня падає у замок через комин. Тільки вони закінчили бесіду, як у димарі страшно загуркотіло, і довбня гупнула на землю. Микола підбіг, ухопив ту довбню й жбурнув її на шість миль ще далі від того місця, де стояв зміїсько. Прийшов змій додому, але страшенно був сердитий, що мусив так здалеку нести довбню на плечі. І звідає принцесу: – Скажи лиш, жоно, хто тут є сильніший за мене? Хто посмів сюди прийти? – То витязь Микола, – відповідає старша царська донька. – Ну, має щастя, бо якби хтось інший, то нараз би йому був кінець! Ходи, Миколо, – гукнув змій, – поцілуймося. А ти, жоно, швидко вари галушки з олова та поливку з міді! Змій викотив дві бочки вина. Хотів налити, але витязь підняв цілу бочку і випив її всю за одним разом. Увидів то змій і каже Миколі: – Гей, виджу, ти – великий хлоп! Будемо битися з тобою чи боротися-розщибатися? Що собі вибереш? – Вибираю те, до чого тобі дяка, – відповів Микола. Змій мав охоту боротися і так гепнув витязем об землю, що той застряг у ній до колін. Але Микола вискочив із ями, схопив змія і вдарив ним так, що той застряг у землі до самої шиї. Тоді змій почав просити Миколу, хай подарує йому життя. А витязь відповів: – Я тебе відпущу, але кажи, що то може бути: я вже був сюди на півдорозі й нараз чую – в хащах щось зайойкало, айбо так страшно, що аж земля порепалася. Що то було і чому воно так страшно йойкало? – Того я тобі не можу сказати, але як підеш далі, то мій старший брат, дванадцятяголовий змій, може, щось і знає. І Микола знову подався в дорогу. Ішов він, ішов і добрався до срібної хащі. Посеред тої хащі увидів срібний замок, котрий обертався на курячій лапці. А у тому замку жила середуща принцеса. Як тільки вона увиділа витязя, то одразу крикнула згори: – Здоров, Миколо! Що тебе занесло в такий далекий край, куди й потятко не може долетіти? – Я тебе тут глядаю, царівно, – відповів витязь. – То підіймися в замок, – покликала вона. – Як мені піднятися, коли замок крутиться так швидко, що я й брами не виджу? – Під замком, – поясняла середуща донька, – лежить срібний прут. Візьми його, удар по замкові, і він не буде вертітися. Перед тобою відкриється брама і ти вийдеш до мене нагору. Так сталося. Микола стьобнув срібним прутом по замкові – і той одразу перестав вертітися. Відкрилася брама, і він піднявся в замок. Зайшов до середущої царівни, привітався з нею і звідає: – А де твій чоловік? – Пішов зі слугами косити. А поле звідси за дванадцять миль. Коли мій чоловік збирається додому, то поперед себе мече довбнею, і вона все падає у замок через комин. Тільки вони закінчили свою бесіду, як у димарі страшно загуркотіло, і довбня гупнула на землю. Микола підбіг, схопив довбню і як жбурнув нею, то вона полетіла ще на дванадцять миль далі від того місця, де саме стояв змій. Найшов зміїсько довбню, звалив на плече і поніс додому, але у ньому так кипіло, що мало не тріснув. Дома звідає жону: – Що то за легінь, котрий жбурнув назад мою довбню? – То, милий чоловіче, наш витязь Микола. – Ну, хлопче, виходь, – покликав його змій. – Якби то був хтось інший, нараз би йому настав кінець! Але тебе не буду чіпати. Ану, жіночко, звари нам на вечерю срібних галушок. Вечеря була готова, витязь сів до столу, а змій приніс три бочки вина. Почав шукати цівку, аби натягнути вина. Та Микола схопив цілу бочку, підняв її і доти держав коло рота, доки всю не випив. Увидів то господар і каже: – Гей-гей, ти й справді витязь! Іди зі мною в сад прогулятися. Микола радо вийшов з ним у сад. Там стояла змієва стодола. І каже змій: – Ну, Миколо, спробуй – чи годен би ти мою стодолу копнути ногою, аби вона розсипалася. – Спершу спробуй сам, – відповів Микола. Змій ударив ногою в стодолу, аж з неї всі дошки посилалися. А як ударив витязь, то вона одразу розсипалася на порох. Тоді змій покликав Миколу боротися. Він так гепнув витязем об землю, що той застряг у ній до попереку. Але витязь вискочив, вхопив обіруч змія і як вдарив ним, то змієві лиш голови стирчали з-під землі. На змія зі страху нараз напала гикавка, і він почав просити-благати – най витязь дарує йому життя. На те Микола каже: – Я тебе відпущу, як ти мені скажеш одне діло. Коли я йшов сюди, то чув, як щось зайойкало, але так страшно, що аж земля порепалася. Що то могло бути й чому воно так страшенно стогнало? – Того я тобі не можу сказати, – відповідає змій, – але мені видиться, що мій старший брат, у котрого двадцять чотири голови, міг би щось сказати. І Микола подався в дорогу. Ішов він, ішов і дійшов до золотої хащі. Посеред неї був золотий замок, що обертався на гусячій лапці. Наймолодша царівна увиділа витязя і крикнула згори – най зайде до неї в замок. Але замок вертівся так швидко, що ніяк було до нього приступитися. – Під замком, – пояснила наймолодша принцеса, – є золотий прут, найди його, удар ним по замкові, й він перестане вертітися. Так і сталося. Витязь узяв золотого прута, хльоснув ним по замкові, й той одразу перестав вертітися. Микола увійшов через відкриту браму, піднявся до царівни, привітався, а тоді зазвідав, де її чоловік. Вона відповіла: – Пішов у поле глянути на свою худобу. А те поле звідси за двадцять чотири милі. Коли мій чоловік хоче вертатися додому, то поперед себе верже довбню, і вона паде у замок через комин. Ледве вони закінчили бесіду, як у димарі страшно загуркотіло, і довбня гупнула на землю. Микола підбіг, ухопив її і жбурнув нею так, що вона упала на двадцять чотири милі далі від того місця, де був змій. – Ей, чорт би його взяв! – каже зміїсько сам до себе. – Та то раз силач, якщо так далеко закинув мою довбню! Прийшов додому й нараз – до царівни: – Що за чужий чоловік у нашому замку? – То витязь Микола, – відповіла жінка. Змій аж зітхнув: – Ну, хлопче, маєш щастя, бо якби то був інший, то нараз би йому тут кінець. Дорога жоно, приготуй вечерю! І не хоч яку, а золоті галушки та поливку із срібною бараболею! Доки вечеря варилася, змій приніс чотири бочиська вина. Посідали за стіл, повечеряли – то годиться й випити. Змій почав шукати цівку, аби натягнути з бочки вина, та Микола підняв одну бочку і випив до дна. Увидів то змій і засичав: – Ей, та ти й справді великий витязь! Раз так, то ходи боротися зі мною! – Я не маю проти! Йдім! – відповів Микола. Поєдинок почав змій. Він ухопив Миколу і так ним ударив, що той заглибився у землю до самого попереку. Та витязь нараз вискочив, обтис обіруч змія і як гепнув ним, то змієві вже лише волосся стирчало з-під землі. Тоді він почав гикати й просити-благати витязя Миколу – най подарує йому життя. – Я тобі дарую життя, – відповів Микола, – але ти мені скажеш, що то йойкало, коли я йшов сюди, і так страшенно йойкало, що аж земля порепалася. – Про те дізнаєшся ген там, у чорній хащі, де є один довгий чоловік, – мовив витязеві змій. Микола відпустив його і поспішив до темної хащі, раз-два – і був там. Дивиться – стоїть довга колиба, а в колибі лежить чоловік щось о дванадцять сажнів довгий. Із колиби стирчать лише довгі, дивно м’які ноги того велетня, а голова далеко. Микола гукнув: – Слухай, гусаре! Скажи мені, що то було за йойкання, котре я чув, коли йшов сюди, у підземне царство? Так страшно щось йойкало, що довкола аж земля розколювалася! – То я йойкав, дорогий мій витязю! – відповів чоловік. – Недалеко звідси росте одна липа, на вершку тої липи замок-палата, а в палаті живе стара відьма з трьома доньками. Ота стариганя вибрала з мене кості. Доки вибирала, я мусив терпіти дуже тяжкі муки і тоді так страшенно кричав. Але коби ти, дорогий витязю, пішов до тої відьми, дістав мої кості й повставляв їх знову в мої ноги, то ніякої біди мені би не було. Коли підеш туди, то запам’ятай, як би не любилася тобі відьмина донька, розум май при собі! Візьми мою шаблю і моїх двох псів. Як їм скажеш, так будуть робити. Микола пішов. Іде, іде і нараз видить голуба. Прицілився і застрілив його. Розклав у хащі ватру, почистив собі голуба, надів його на рожен і почав пекти, бо вже хотів їсти. Раптом чує з дерева: – Йой-йой, як мені тут студено! На те Микола гукнув угору: – Якщо хочеш зігрітися, то йди сюди, до ватри. – Як іти туди, коли в тебе два пси, а я їх боюся. – А ти їх не бійся, – відповідає витязь, – вони тебе не будуть чіпати. – На, візьми дві волосинки і поклади на псів, тоді я зійду, – почулося з дерева. Микола взяв ті волосинки і – тиць їх у полум’я. Відьма – то була вона – верещить згори: – Мої волосинки згоріли! Я чую їх дух! – Та де там згоріли, не говори дурниці, – каже їй Микола. – То псяча шерсть притліла, тому й чути дух! Зійшло старе страховисько з дерева, переступило ватру й сіло грітися. А Микола вдарив відьму по нозі розпеченим голубом, що був надітий на рожен; вона сердито підстрибнула, кинулася на витязя й почала безжалісно душити. Микола враз крикнув: – Гей, пси мої, беріть стару відьму, не дайте мене мордувати! Пси вхопили стариганю і почали дерти-роздирати. Відьма перелякалася і вже стала просити Миколу – най змилосердиться над нею – ще й пообіцяла, що віддасть за нього одну з трьох своїх доньок. Тоді витязь сказав псам, аби вони вартували відьму, доки він не вернеться. Потому виліз на дерево, зайшов у палац і зустрів там першу відьмину доньку. Вона була на око досить гарною. Та Микола пам’ятав застерігання велета. Заговорив із нею, покликав її на ґанок прогулятися і під час прогулянки поміркував так: – Дарма ти, дівко, доста красна, я все одно відітну тобі голову, бо ти – нечиста сила. І вихопив шаблю, відтяв відьмаці голову, а тіло її скинув униз із ґанку. Зробив то Микола, спустився до псів і наказав, аби вони далі дерли-роздирали стару відьму. Вона почала знову просити та благати – най змилосердиться над нею, бо дасть за нього другу доньку, якщо йому перша не дуже полюбилася. Тоді витязь подав знак, аби пси перестали роздирати відьму, але не відпускали її ні на крок. А сам піднявся у палац і зустрів там другу відьмину доньку. Заговорив із нею, покликав її на ґанок прогулятися і знову собі поміркував так: – Дарма ти, дівко, ще красніша за старшу сестру, я все одно відітну тобі голову, бо ти – нечиста сила! І вихопив шаблю, відтяв відьмаці голову, а тіло скинув униз із ґанку. І знову спустився Микола до псів та наказав їм дерти-роздирати стару відьму. Стариганя почала просити – най подарує їй життя, і вона віддасть за нього свою третю, найфайнішу доньку, якщо й друга йому не припала до серця. – Добре, най буде. І Микола вибрався у відьмин палац – знайшов там третю, найкраснішу доньку. Вона йому дуже полюбилася, і витязь довго розмовляв із нею, а потому закликав її прогулятися на ґанку. Тоді собі поміркував так: – Дарма ти, дівко, така красна, як русалочка, я все одно відітну тобі голову, бо ти – нечиста сила! Він вихопив шаблю й одним махом відтяв дівці голову, а тіло скинув униз із ґанку. Тоді зійшов до своїх псів і подав їм знак. Пси знову стали дерти-роздирати стару відьму, а вона просила-благала його зжалітися над нею, обіцяла дати йому все, чого він зажадає. Тоді Микола звідав: – Скажи, як міг би я зробити, аби твій золотий замок вчинився моїм? І ще скажи – де кості того довгого гусара? І де та масть, котрою треба його помастити, аби він ожив? І відьма все відкрила: – Під замком є золотий прут, удар ним по замку, і він тої хвилини обернеться на золоте яблуко, котре зможеш покласти в кишеню. Кості чоловіка – ген під отим дубом, у криниці, а коло неї глек із живою мастю. Микола сказав псам, аби пустили відьму, і вона полетіла – аж вітром загуло. А він вийшов на липу, знайшов золотий прутик: ударив ним по відьминому замкові, і той одразу обернувся на золоте яблуко. Витязь положив його в кишеню й пішов до криниці. Там він знайшов кості довгого чоловіка, взяв і живу масть. Невдовзі велет-гусар вже скочив на ноги і каже Миколі: – Ну, тепер ходім розщибатися! Микола йшов не дуже охоче, бо трохи боявся. Але коли схопилися, то вже не подавався. Боролися вони дев’ять днів і дев’ять ночей і не могли один одного пересилити. Тоді гусар каже: – Досі я не боявся однієї половини світу, а ти, витязю, як виджу, не боїшся другої. Словом, нам з тобою не страшний цілий світ. І почали вони жити разом. І так жили довго. Та одного разу Микола сказав: – Я вже піду додому – подивлюся, що там діється. Велет-гусар відраджував витязя, але потім відпустив його – дав йому чотирьох коней, котрі одним скоком могли триста миль перескочити. Сів Микола у сідло і за одним скоком був у своєму місті. Але що він видить – усе геть спустошене! Десь на околиці надибав лише на одну нещасну хижчину. Зайшов туди, а там сидить дівка, у котрої два передні зуби – майже як дві шаблі, такі довгі. Дівка запросила його сісти, а сама вийшла з хижі. А по кімнаті почала ходити і муркотіти мала кішка. – Ей, шкода сього молодого витязя: його тут чекає смерть! – Що ти говориш, кішко? – звідає Микола. – Говорю, що зараз, як тільки зайде дівка, ти, витязю, помреш, бо вона пішла гострити собі зуби. Бери ноги на плечі й біжи скільки можеш, бо то – стара відьма, яку ти відпустив. Микола відразу скочив на коня і поскакав геть. Дівка пустилася за ним і стала доганяти. Витязь уже був близько до шестиголового змія і гукнув йому – най іде на допомогу. А змій зареготав: – Сам ти, Миколо, добрий витязь, то обійдися своїми силами. Тим часом відьма побачила змія, вхопила його і нараз проковтнула, аби стати ще дужчою. Доки вона впоралася з ним, Микола встиг поскакати далі. Тоді відьма знову пустилася за ним і мало не догнала. А витязь мчав якраз попри другого – дванадцятиголового – змія і так само кликав його на допомогу. Та змій зареготав: – Сам ти, Миколо, славний витязь, обійдися своїми силами! Тим часом відьма побачила змія, вхопила його і нараз проковтнула, аби стати ще дужчою. Доки вона впоралася з ним, витязь знову був уже далеко. Дівка пустилася за ним і мало не догнала. А Микола якраз доскакав до палацу третього – двадцятичотириголового змія і гукнув йому – най іде помагати. На те змій одповів: – Ей, Миколо, ти – великий витязь, то викрутися сам. Тим часом відьма теж добігла до двадцятичотириголового змія, вхопила його і одразу зжерла, аби стати ще дужчою. Доки те зробила, Микола нісся далі. Відьма пустилася за ним і вже майже-майже догнала його. Але витязь якраз доскакав до велета-гусара і позвав його на допомогу. А в гусара була стара сова, що вже п’ятнадцять років коптилася в комині. Він скоро визволив її і напустив на відьму, котра в ту мить добігла до колиби. І почала совище битися з відьмою, та так билися, аж іскри летіли. Наостанок сова пересилила тоту стариганю і з’їла її. Як бійка минулася, велет-гусар наново повісив сову в комин. Так позбулися два великі витязі своїх ворогів і почали жити в мирі й злагоді. Може, і донині живуть собі разом, як не прийшов час помирати.

Прийшов до того замка, де жив Корятович, один верховинець Щефан, хоче говорити з самим князем, а більше ні з ким. А князь Корятович був чоловік щирий, нікому ні в чому не відмовляв. Чи дав щось біднякові, чи словом розрадив, а все поміг. Вийшов він і до бідного верховинця, попросту вбраний, як і слуги, а Щефан і в голову собі не бере, а питає його, чи довго чекати. Засміявся Корятович та й каже: – Та то я князь! Щефан поблід, що зараз йому голову зітнуть. Упав перед князем на коліна, відпрошується. А один слуга взяв Щефана за руку і каже: це такий князь, перед котрим простий чоловік не має падати на коліна. Тоді Щефан просить: – Всеможний князю! Кожної осені в наше село надлітає змій відкись із-за полонини і все ухопить дитину. Відносить Бог знає куди, а ще ані одна дитина не вернулася, хоч і великих хлопчиків брав. Так дорадилися люди, що лише ви один, пресвітлий князю, можете нашу біду відвернути. Князь пообіцяв щось придумати, та нічого іншого не придумав, лише битися зі змієм. Дав собі учинити такий меч, що світ не бачив: величезний, гострий, світився, як сонце. Прийшов Корятович у верховинське село, чекає день, два, місяць. Раз лиш чути – небо розступилося, і змій упав посеред села. Уже бачив, що князь його чекає. – Чи не битися зі мною хочеш? – дивується змій. – Та знаєш, що не миритися прийшов! – відповідає Корятович. І стали битися. Тяжко було на те дивитися, бо змій сапав із рота вогнем. А як відрубає Корятович якусь голову змієві, на тому місці чиняться дві. Мусили й верховинці помагати, хто косою, хто сокирою. Билися так із рана до вечора. Уже думали верховинці, що й самі погинуть і князь із ними, але раз увиділи, що Корятович посягнув мечем і відтяв змієві голову, а на тому місці дві не вчинилися. Це всіх збадьорило. Люди сміліше приступилися до змія, і Корятович повеселів. І знов князь стинає змієві голови – і вже ні на котрому місці дві не чинилися: якусь головну голову зрубав. І так Корятович із верховинцями добив змія. На кавалки посікли тіло того і спалили на ватрі. Попіл вітер порозвіював по селу. А через день чи два у кожному городці коло тої хижі, відки змій крав дітей, стала рости косиця. А ще через два чи три дні з тої косиці коло кожної хижі ставалися хлопчик або дівчинка: що від котрої хижі було взято.

Ніхто не знав, звідки прилетів цей дракон, що оселився піді Львовом на Чортових скелях. В погідну днину вигрівав своє могутнє тіло на скелях, ліниво мружачи дрімливі очі. Коли надходив вечір і тіні високих сосен лягали на землю, дракон оживав – спочатку з хрумкотом потягувався, розправляючи могутні лапи, далі шкробав гострими кігтями по камінні, аж іскри летіли, а вкінці розривав повітря голосним гарчанням. Від його рику стрясалися дерева, гуркотіло каміння, аж луна котилася і страхом напоювала місто. Був час, коли дракон убивав для самої лише розваги. Годі було потрапити зі Львова до Винник, бо страховище чаїлося в лісі на пагорбах і тільки й чекало на необачного подорожнього. Та от урешті уклали львів’яни зі змієм таку угоду, що будуть йому приганяти худобу на поживу. А крім того щомісяця молоду панну приводити. Того чорного дня всі дівчата вкладали до шапки папірчики зі своїми іменами, а посланці з шапкою ішли до самої драконячої печери й ставили шапку перед чудовиськом. Змій якусь хвилю обнюхував папірці, а тоді як дмухне – всі вони, мов пелюстки, вгору злітали. Лише один папірчик залишався. Посланці поверталися назад, несучи в шапці для когось горе, а для міста спасіння. І так тривало понад рік, аж поки не випала черга на доньку коваля Ярину. Вістку їй принесли якраз у переддень шлюбу. Родина вся залилася слізьми, та що мали робити – мусили споряджати ковалівну на смерть таки того вечора. Її наречений був мисливцем і відчайдухом таким, що не раз з самою лише рогатиною йшов на ведмедя. Але дракон – не ведмідь. Може б, його вдалося забити, але ж він не підпустить до себе, змете гарячим полум’ям. – Знаєте що, – сказав мисливець до коваля. – Я піду замість Ярини. – Що ти говориш? – здивувався той. – Дракон чекає панну. Тобою він не вдовольниться. – Він і дістане панну, – усміхнувся мисливець. – Я буду тією панною. І по тих словах парубок хутенько зголив собі вуса, натер щоки буряком, вбрався в Яринину шлюбну сукню – чим не панна? От тільки на голову лляного прядива накласти й віночок вчепити. – Боже мій! – жахнувся посланець, котрий мав відпровадити офіру до змія. – Та ж дракон нас усіх тоді заб’є, коли викриє обман! – Не вспіє викрити, – сказав юнак. – Ходімо. І пішли вони удвох з посланцем до Чортових скель. Посланець усю дорогу трусився й молитви шепотів, а мисливець стискав меча, захованого в складках широкої сукні. Дракон уже чекав. Ані тіні підозри не мигнуло йому в очах. Бачив перед собою струнку вродливу панну з буйним хвилястим волоссям, котре падало на дещо заширокі плечі. Посланець уклонився і поспішив покинути жахливу місцину, а юнак сміливо рушив до змія. Той лежав собі, ліниво муркочучи під ніс, і жер жадібним поглядом улюблений смаколик. Зараз він насолодиться ніжним дівочим м’ясцем. З цією п’янливою думкою дракон підвів голову з лап і пащеку розкрив. Але що це?! Раптом панна зробила різкий рух і в повітрі зблиснув гострий меч. На мить дракон закляк від несподіванки. У його не надто розумній голові виникла підозра, що панна не може володіти такою силою, щоб вимахувати двосічним мечем, як веретеном. Але це була його остання думка, бо в наступну мить з розсіченої драконової шиї бухнула чорна паруюча кров і, мов смола, заклекотіла по камінні. Ще один удар – і голова змія покотилася в підніжжя скель. Так ото настав кінець лютому драконові. Голову його забрав із собою хоробрий мисливець, а тіло розшарпали лісові звірі та птахи. Але ще й досі можна побачити на скелях сліди драконових пазурів.

Був собі стрілець – гарний молодець. Пішов він раз на полювання. Дивиться, – аж на тополі сидять три орлиці, три сестриці. Він зараз узяв та виміривсь на найстаршу, вона й каже: – Ей, стрільче – гарний молодче! Не бий мене, то я тобі в пригоді стану! Він узяв та знов виміривсь у середущу, та й та йому каже: – Не бий мене, бо я тобі в пригоді стану. Він узяв та виміривсь на найменшу, а та й каже: – Ей, стрільче – гарний молодче. Не бий мене, бо я тобі за жінку стану! Він і каже їй: – Ну, то злазь же! Вона злізла, як стрепенеться, то стала така панна, що ні в казці сказати, ні пером описати. Взяли вони та стрільця-молодця. Живуть вони та й живуть. У того борода виросла аж по пояс. От раз він і каже: – Піду я в місто, мене тепер ніхто й не пізнає. Пішов він у місто, а солдати пізнали його та й повели до царя. Цар і каже: – Йди та вбий шестикрилого, шестиголового, шестипазурного змія. Стрілець-молодець прийшов до жінки та й каже: – Загадав мені цар, щоб я вбив шестикрилого, шестиголового і шестипазурного змія. Чи вб’ю я, чи ні? А жінка дала йому срібного персника й рушничка та каже: – Удар персником по скелі, то я тут замуруюсь, а ти тоді кликни змія, та як він прилетить, то ти його рушником вб’єш. Він ударив персником по скелі, а та печера, де сидить його жінка, і замурувалась. Він тоді як крикне: – Ей, змію, виходь! Той змій і летить, тільки вуси покручує, та тільки що роззявив рота, щоб стрільця-молодця з’їсти, а стрілець як махне рушником, так усі шість голів відразу й злетіли. Він тоді узяв, повирізував усі шість язиків та й поніс до царя. Цар як побачив, дуже здивувавсь, та й каже: – Ну, ще йди – вбий дванадцятикрилого, дванадцятиголового, дванадцятипазурного змія. Стрілець-молодець прийшов до жінки та й каже: – Знов загадав цар, щоб я вбив дванадцятикрилого, дванадцятиголового, дванадцятипазурного змія. Чи вб’ю я, чи ні? – Вб’єш, тільки знов удар персником по скелі, щоб я замурувалась. Він узяв, ударив: печера й замурувалась. Він тоді й крикнув: – Ей, змію, виходь! Той змій так летить та вуси покручує, та й каже: – То ти мого брата вбив, а мене не вб’єш, я тебе з’їм. Та тільки що роззявив рот, щоб його з’їсти, а стрілець-молодець як махнув рушником, так усі дванадцять голів відразу й злетіли. Він тоді взяв та всі дванадцять язиків повідрізував та й поніс до царя. А цар каже: – Коли ти таких зміїв побив, то йди туди, не знать куди, візьми таке, не знать яке! Той стрілець прийшов до жінки та й каже: – Загадав мені цар, щоб я йшов туди, не знать куди, узяв таке, не знать яке. А жінка дала йому клубочка та й каже: – Іди за цим клубочком, куди він тебе заведе. Він узяв та кинув того клубочка на землю, він покотивсь та покотивсь, а він усе іде за тим клубочком. Той клубочок прикотивсь у такий яр, що тільки небо та земля, та й там став. Коли дивиться стрілець – аж там найстарша орлиця. Він хотів її застрілити, а вона стрепенулась, стала панною та каже: – Здоров був, стрільче-молодче! Куди задумав іти? А він каже: – Іду туди, не знать куди, щоб взяти те, не знать яке! – Ну, я тобі в пригоді стану. Та як свисне!.. Коли тут біжить усякий звір – і вовки, і ведмеді… А та панна питається їх: – Не знаєте ви, як іти туди, не знать куди, та взяти те, не знать яке? – Ні, не знаємо. – То біжіть собі по своїх місцях. А стрільцеві-молодцеві каже: – Я кликну сестру, то та, може, знає. Та як крикне: – Орличко, середня сестричко! Прибудь до мене! Та орличка зараз і прилетіла; стрепенулась та й стала панною ще кращою за старшу. От вона й каже: – Здоров був, стрільче-молодче! Куди Бог несе? А він каже: – Іду туди, не знать куди, щоб узяти таке, не знать яке. – Ну, я тобі в пригоді стану! Та як свисне!.. То так гад усякий: і жаби, і миші, і щурі, і веретільниці, і гадюки – позлазились усі. Панна і питається їх: – Не знаєте ви, як іти туди, не знать куди, узяти те, не знать яке? – Не знаємо. Але, може, та крива жаба знає, хоча ще її немає. Коли трохи згодом, аж і та жаба шкутильгає. Питається панна її: – Ні, не знаю, – каже жаба, – моя сестра-скакуночка знає. – А де ж вона? – У синім морі, під білим каменем піну їсть. – Скажи їй, щоб зараз сюди була. Та жаба зараз і пошкутильгала. Коли трохи згодом та скакуночка й біжить, така здорова, як хата, а хвіст такий, як найвища сосна. Панна й каже їй: – Заведи цього чоловіка туди, не знать куди, щоб він узяв те, не знать яке. Та скакуночка каже стрільцеві-молодцеві: – Сідай на мене. Він сів. Та скакуночка як ступне, то миля, а як плигне, то дві. От біжить, а далі каже: – Ану, вилізь мені на хвіст та подивись, чи не видно? Задерла хвіст, він і поліз, подивився: – Ні, – каже, – не чутно й не видно! Вона знов біжить та й біжить та знов задерла хвіст та каже: – Ану, знов вилізь та подивись! Він виліз, подивився та й каже: – Якась хатка на курячій ніжці вертиться. – Ну, то злізь та йди в ту хатку, то візьмеш те, не знать яке. Він зліз та й пішов у ту хатку. Дивиться він – нема нікого, тільки посеред хати лежить стерво; він його узяв та й сховав у грубу. Коли трохи згодом прилітає змій з дванадцятьма головами. – Еге, еге! – каже, – руська кров пахне! А те стерво перекинулось такою панною, що й у світі нема кращої, та й каже: – То ти, мій миленький, по світу налітався, руської крові напахався. – А може й так! – каже змій. – Юрзо-Мурзо! – каже до тієї панни, – щоб було мені їсти й пити! Та Юрза-Мурза зробила так, що всякі наїдки й напитки стали перед тим змієм. Змій сів та й їсть, а Юрза-Мурза йому услуговує. Пообідавши, змій полетів, а Юрза-Мурза поприбирала все те та й хотіла зробитися знов стервом, а стрілець-молодець виліз із-під груби та й каже: – Юрзо-Мурзо, щоб було їсти й пити на двох. Юрза-Мурза зробила так, що чого тільки душа бажає, – все стало на столі. Стрілець-молодець сів та й каже: – Юрзо-Мурзо, сідай та обідай зо мною та будеш мені за сестру. Та Юрза-Мурза сіла з ним та пообідала, а стрілець-молодець і каже: – Зроби так, щоб для нас двох була карета, та поїдемо зо мною. Юрза-Мурза зробила так, що перед ними стала карета. Сіли вони та й поїхали. Приїздить вони до моря. Юрза-Мурза зробила човен та й пливуть вони собі. А той дванадцятиголовий змій як оглядівся, що нема Юрзи-Мурзи, та за ними в погоню. Як догнав їх та тільки роззявив рота, щоб їх проглинути, а стрілець-молодець як махнув рушником, так усі дванадцять голів і злетіли! А ті поплили собі далі. Переплили вони море та заїхали до якогось діда на ніч. А в того діда був капшук, що як раз шморгнеш, то які схочеш коні вискочать. Дід той і каже стрільцеві-молодцеві: – Дай мені Юрзу-Мурзу, а я тобі дам цього капшука. Стрілець-молодець і не хоче, а Юрза-Мурза шепче йому нищечком: – Бери! Я від нього утечу до тебе, то в тебе і я буду і капшук. Стрілець-молодець помінявся з дідом. Тільки що стрілець виїхав в поле, а Мурза втікла до нього та й поїхала до царя. Мурза зараз побила царя і його слуг, а самі й живуть собі.

