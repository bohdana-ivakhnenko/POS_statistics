Був собі дід Андрушка, а в нього – баба Марушка, а в баби – донечка Мінка, а в дочки – собачка Хвінка, а в собачки – товаришка, киця Варварка, а в киці – вихованка, мишка Сіроманка. Раз весною взяв дід лопату та мотику, скопав у городі грядку велику, гною трохи наносив, грабельками підпушив, зробив пальцем дірку та й посадив ріпку. Працював дід не марно: зійшла ріпка гарно. Щодень ішов дід у город, набравши води повен рот, свою ріпку поливав, їй до життя охоти додавав. Росла дідова ріпка, росла! Зразу така, як мишка, була, потім, як буряк, потім, як кулак, потім, як два, а наприкінці стала така, як дідова голова…Тішиться дід, аж не знає, де стати. «Час, – каже, – нашу ріпку рвати!» Пішов він на город – гуп-гуп! Узяв ріпку за зелений чуб: тягне руками, уперся ногами, – мучився, потів увесь день, а ріпка сидить у землі, як пень. Кличе дід бабу Марушку: «Ходи, бабусю, не лежи, мені ріпку вирвати поможи!» Пішли вони на город – гуп-гуп! Узяв дід ріпку за чуб, баба діда – за плече. Тягнуть, аж піт тече. Смикає дід ріпку за гичку, смикає баба діда за сорочку, працюють руками, упираються ногами. Промучилися увесь день, а ріпка сидить у землі, як пень. Кличе баба дочку Мінку: «Ходи, доню, не біжи, нам ріпку вирвати поможи!» Пішли вони на город – гуп-гуп! Узяв дід ріпку за чуб, баба діда – за сорочку, дочка бабу – за торочку. Тягнуті, руками, упираються ногами. Промучились увесь день, а ріпка сидить у землі, як пень. Кличе дочка собачку Хвінку: «Ходи, Хвіночко, не біжи, нам ріпку вирвати поможи!» Пішли вони на город – гуп-гуп! Узяв дід ріпку за чуб, баба діда – за сорочку, дочка бабу – за торочку, собачка дочку – за спідничку. Тягнуть руками, упираються ногами. Промучились увесь день, а ріпка сидить у землі, як пень. Кличе собачка кицю Варварку: «Ходи, Варварочко, не лежи, нам ріпку вирвати поможи!» Пішли вони на город – гуп-гуп! Узяв дід ріпку за чуб, баба діда – за сорочку, дочка бабу – за торочку, собачка дочку – за спідничку, киця собачку за хвостик. Тягнуть і руками, і зубами, упираються ногами. Промучились увесь день, а ріпка сидить у землі, як пень. Кличе киця мишку Сіроманку: «Ходи, Сірочко, не біжи, нам ріпку вирвати поможи!» Пішли вони на город – гуп-гуп! Узяв дід ріпку за чуб, баба діда – за сорочку, дочка бабу – за торочку, собачка дочку – за спідничку, киця собачку – за хвостик, мишка кицю – за лапку. Як потягли – та й покотилися. Упала ріпка на діда Андрушку, дід – на бабу Марушку, баба – на дочку Мінку, дочка – на собачку Хвінку, собачка – на кицю Варварку, а мишка – шусть у шпарку!

І от уже лишилися далеко позаду і колонія «Притулок маленьких друзів», і узлісся, і Сині Скелясті гори. Ластовинія зникла за обрієм. Веснянка і пан Морок простували дорогою, що тяглася через безлюдний, спалений сонцем степ. Веснянка ледве плентався від утоми. Та пан Морок нізащо не хотів зупинитися, щоб перепочити. – Нічого, нічого, потерпи. Скоро стемніє, і тоді одразу стане легко, – казав він хлопчикові. І Веснянка нетерпляче поглядав, як поволі заходило сонце. Нарешті сонце сховалось, і землю оповив присмерк. Лише маленька смужка червоніла на крайнебі. То згасали останні сонячні промені. І тоді пан Морок враз махнув плащем. І хлопчикові здалося, що саме від цього зовсім погасло сонце й запанувала темрява. В ту ж мить пан Морок підхопив Веснянку на руки, і вони з шаленою швидкістю помчали вперед, крізь кромішню пітьму ночі. Втоми як не було, та зате хлопця охопив моторошний страх, від якого хололо серце. Такий страх Веснянка відчував лише в кошмарному сні, коли несила ні поворухнутися, ні крикнути… Летіли вони недовго – всього кілька хвилин. І от Веснянка вже стоїть на землі. Довкола знову височать гори. А прямо перед Веснянкою лежить озеро. На воді – жмурки од вітру. Хлюпочуть маленькі хвильки, сріблисто переливаючись у місячному сяйві. Край берега шумить очерет. А посеред озера плавають дикі качки, крижні, пірникози. В осоці дере деркач. Кумкають жаби… Пан Морок підвів Веснянку до самісінького озера. І раптом схопив за плечі й нахилив над водою. Крик жаху застряг у Веснянки в горлі. Невже він його зараз утопить!.. Але ні – пан Морок не збирався топити Веснянку. Він лише якусь мить тримав його над водою, потім відпустив. І тільки-но обличчя Веснянки відбилося у воді, як сталося диво. На очах у Веснянки це звичайне собі озеро застигло, ніби взялося кригою. Поверхня його зробилася рівна і нерухома, як скло. Птахи знялися й полетіли. А озеро почало зменшуватися, зменшуватися і раптом піднялося і стало сторч. І вже не озеро це, а дзеркало в дерев'яній зеленій рамі, на якій вирізьблено очерет. – Ну, от ми й прибули, – сказав пан Морок. – По той бік цього чарівного дзеркала – Країна Сонячних Зайчиків. Ми повинні пройти туди. Ти чув що-небудь про Країну Сонячних Зайчиків? І хоча Веснянка ще як слід не отямився від переляку, він не міг стримати радісно-здивованої усмішки. Ще б пак! Звичайно, він багато чув про цю чудову країну. Давно-давно, ще коли він був зовсім маленьким, його найулюбленішою грою було пускати маминим люстерком сонячних зайчиків. Тоді хлопчик думав, що люди просто так, жартома, називають ту сонячну плямку сонячним зайчиком. Він не знав, що це справді зайчик – з довгими вушками, з лапками і маленьким куцим хвостиком – точнісінько такий, як живий заєць, тільки жовтий, сонячний, бо зроблений із сонячного проміння. Про це, коли хлопчик підріс, йому розповідала його стара бабуся, яка знала все на світі. Бабуся розказала йому і про Країну Сонячних Зайчиків, де вони живуть і звідки щоранку розбігаються по всій землі робити свої добрі діла. А вони роблять багато добра і завжди допомагають тому, з ким трапилась біда. Проте сонячні зайчики дуже скромні й не люблять, щоб їм дякували. Тому-то люди й не бачать, що вони – зайчики. А хіба станеш дякувати звичайній собі сонячній плямці! І країну свою вони засекретили. Ніхто не знав, де ця країна… Веснянка довго мріяв побачити сонячного зайчика. І одного разу… Якось ранньої весни він прокинувся на світанку. Прокинувся, але очей ще не розплющив. І от відчув, ніби щось м'якеньке й ніжне злегка лоскоче йому обличчя. Веснянка ворухнув віями і… І що б ви думали? Він побачив, що в нього на щоці сидить маленький сонячний зайчик, в одній лапці тримає малюпусінький золотий пензлик із сонячних промінців, у другій – золоте відерце з рудою фарбою. Зайчик умочав пензлик у відерце і малював на носі хлопчика веснянки. От тобі маєш – виявляється, веснянки на обличчях малюють сонячні зайчики! Щоб краще роздивитися зайчика, хлопчик розплющив очі. І в ту ж мить сонячний зайчик зник – він-бо думав, що хлопчик спить, тому й був такий необачний. Відтоді хлопчик дуже пишався своїми веснянками і всім розповідав, як він бачив сонячного зайчика. Він так часто про це розказував і стільки говорив про веснянки, що його кінець кінцем так і назвали – Веснянка. Та ніколи він не думав, що йому пощастить побувати в самій Країні Сонячних Зайчиків. І раптом тривожна думка майнула у нього: чого це Морок хоче пробратися в Країну добрих сонячних зайчиків?

Дрімучим лісом йшло двоє подорожніх. Дідусь і хлопчик. Було спекотно і хотілося пити. Нарешті вони прийшли до струмка. Тихо дзюрчала холодна вода. Мандрівники нахилилися, напилися. Дідусь сказав: – Спасибі тобі, струмочку. Хлопчик усміхнувся. – Чого ти усміхнувся, хлопче? – запитав дідусь. – Навіщо ви, дідусю, сказали струмкові "Спасибі"? Він же не жива істота і не дізнається про вашу подяку, не почує ваших слів. – Це так. Якби води напився вовк, він міг би і не дякувати. Ми ж не вовки, а люди. Розумієш, навіщо людина каже "Спасибі"? А знаєш, кого це слово вшановує, звеличує, підносить? Хлопчик замислився. Він ще ніколи не думав над цією мудрою істиною. Тепер саме час був подумати: дорога через ліс ще довга.

Здибалася Лисичка з Раком. Стала собі, глядить на нього, як він помаленьку лізе, а далі давай над ним насміхатися. – Ну, та й швидкий же ти, нема що мовити! Правдивий неборак! А скажи мені, Раче-небораче, чи то правда, що тебе раз у великодню п’ятницю по дріжджі посилали, а ти аж за рік у великодну суботу з дріжджами прийшов та й ті насеред хати розілляв? – Може, коли й правда була, – каже Рак, – а тепер дуже на брехню подобає. – Овва! Значить, ти тепер прудкіший зробився? – Прудкіший чи не прудкіший, а тобі на кпини не здатний. Коли хочеш знати, який я прудкий, то давай побиймося об заклад, що я швидше від тебе до того корчика добіжу. – Що? що? що? – дивувалася Лисичка. – Ти хотів би зо мною об заклад бігати? – Не тілько побіжу, а ще й тобі о один скок випередки дам і швидше тебе при меті буду, – мовить Рак. Побилися вони об заклад. Стала Лисичка о один скок поперед Рака, а Рак учепився їй кліщами за хвіст. Рушила Лисичка, біжить щодуху, аж курява здіймається. Добігла до мети та й кличе: – А де ти, Раче? Нічого не чути. – Ну, Раче, де ти там? – ще раз кличе Лисичка та й обернулася хвостом до мети. Отоді Рак пустився від її хвоста та й каже: – Та осьде я! Давно вже жду на тебе аж трохи поза мету забіг.

Промінчик відчув гаряче дихання песика, що схилився до нього. Його чорний вологий ніс торкнувся крихітної істоти з блискучими крильцями. – Не бійся, це Лорд, він тебе не з'їсть. Це дуже добрий пес! – Промінчик обернувся та побачив такого ж, як він, ельфа. – Я не боюся звірів, ми з ними дружимо! Я ніколи не бачив собаки, тільки чув про них. Натомість у нас багато лисиць, вовків та зайців. – А звідки ти? Ніколи раніше тебе тут не зустрічав. До речі, я Крокус, народився у цій квітці. А як тебе звати? – Я Промінчик. Коли народився, мене висвітлив промінь сонця, що пробився крізь хмари. – Файно! У нас лише на честь квіток називають. Тому вибір невеликий. Одних лише Барвінків та Волошок тисячі! Так звідки ти? – Ми живемо у лісі, дуже далеко звідси. У самій глушині. Людина туди майже не доходить. Загалом у нас людей бояться. – Як ти тоді опинився у центрі міста? Нумо я відведу тебе на клумбу, де можна наїстися найсмачнішого квіткового пилку, а ти мені розповіси про себе?! – сказав Крокус. – Дякую, я страшенно голодний, і зовсім без друзів у цьому величезному галасливому місті. *** Як виявилося, Промінчик народився навесні, у звичайній конвалії, що росте у великому гарному лісі. Разом з ним того дня з'явилися на світ ще десять маленьких ельфів. Росли вони дружно та весело. Їхнє життя було досить просте. Через тиждень крихітні чоловічки з перламутровими крильцями починали навчання. Їм потрібно було дізнатися все про навколишній світ. Докладно – про ліс, і трохи про те, що знаходиться за його межами. Місце проживання цих чудових істот було дуже спокійним – жодних небезпек, тривоги та переживань. Лісові звірі та птахи ельфів не чіпали, а відносилися один до одного з повагою. Виростаючи, кожен ельф обирає собі цікаву роботу – пошук квітів із найсмачнішим пилком, складання віршів про красу природи, організація пташиних концертів (ельфи дуже люблять мистецтво). Промінчик дуже довго розмірковував, чим йому зайнятися. Надто довго за мірками лісових мешканців! Чи не ледар? Такого тисячу років не було, щоб швидко з улюбленою справою не визначитись. А Промінчик знав, чого хоче. І був він зовсім не ледарем, а одним із найкращих учнів! Тільки ось соромився і боявся сказати іншим, що його мрія далеко за межами лісу. Але скільки ж можна мовчати? Так, одним сонячним днем, коли всі зібралися послухати пташині співи на центральній галявині лісу, Промінчик заліз на гілку дерева якомога вище і голосно (так, що сам злякався) промовив: – Я буду мандрівником! Я дізнаюся, як живуть ельфи в інших місцях, як живуть люди та тварини, яких немає у нашому лісі. Я хочу побачити місто! – Місто?! – Не може бути! – Нікому це на думку не спадало! – Навіщо? – Божевільний! Піти з найкращого місця на землі! – Та тебе там одразу ж проковтне собака! Або людина затопче! Теж мені мрія! – У тебе нічого не вийде! – Нема чого навіть і намагатися! – Ти маєш забути про ці нісенітниці та жити звичайним життям! Чого тільки не наслухався Промінчик від своїх рідних, друзів та сусідів… Нічого не відповівши, спустився з дерева, сів під розлогим дубом і з його очей потекли сльози. – Молодець! Я теж колись мріяв про більше... Звичайно, у нас дуже добре, але мені так хотілося побачити світ! – поруч із Промінчиком сів старенький ельф. – І чому ви не вирушили у подорож? – Промінчик витер сльози і зацікавлено глянув на сусіда. – Злякався... Навіть нікому не сказав про свою мрію. А ти молодець, сміливий! Мені б твої роки – вже без роздумів відправився би досліджувати світ! Не лише сусіднє місто! Скільки на нашій планеті країн, лісів та гір, річок та озер, дивовижних тварин та птахів! А нам так мало відомо! Лише наш ліс ми знаємо досконало. – Я теж, теж хочу все побачити! Ну і що, що я не хочу жити розміреним життям ... Завтра ж на світанку вирушу в подорож! Почну із найближчого міста, як і хотів! А потім, потім ... Може вирушу і далі! – Хай тобі щастить! Зізнаюся, я тобі заздрю… – Тож полетіли зі мною! – У моєму-то віці… Я стану тягарем, пересуваюсь повільно, втомлююся швидко. Але я чекатиму на тебе та твої розповіді! Промінчик радісно підстрибнув на місці. Тепер у нього була не мрія, а ціль! Подякувавши за підтримку, ельф немов легкій вітерець помчав у свій крихітний будиночок. *** – Пішов я дуже рано, не спав усю ніч і вийшов, коли ще було темно. – Ну ти й сміливий! – Дорога видалася легкою, адже ми дуже доброзичливі, та й до нас звірі із птахами добре ставляться. Дикі гуси до межі лісу підкинули, далі через поле з качками полетів. То один допоможе, то інший. Добрався до міста я швидко. Виявилося, воно зовсім поряд. Мрія моя була дуже близька! Тепер я тут. – І як тобі у нас? – Просто чудово! Я не можу описати словами! Ці величезні будинки, веселі діти, собаки та кішки. А транспорт! Адже я ніколи нічого подібного не бачив. Тільки чув. Особливо про величезного літака, якого кличуть «Мрія». От би з кимось із людей познайомитися! Краще з дитиною, вони такі життєрадісні! – Треба ж, – засміявся Крокус. – А у нас багато хто навпаки любить вибиратися на природу. Деякі звідси за місто переїхали. – Ви спокійно переїжджаєте? Шкода, що в нас так не прийнято. А ти мені тут усе покажеш? А коли можна з кимось із людей познайомиться? – запитав Промінчик.  – І навіщо тобі з ними водитися? Ти для них, як мошка, – посміхнувся міський ельф. – Якщо чесно, вони взагалі гадають, що ми казкові герої та нас не існує. Як не помічати те, що є? – А ось і дуже просто. Людина бачить і чує лише те, у що вірить. А якщо не вірить, думає, що цього немає. Але ж і казки не на порожньому місці народилися – міркував Промінчик. – Отже, є ті, хто нас бачив. – Є, звичайно, але це велика рідкість. Тож можеш просто спостерігати за мешканцями міста. Це весело. Ось дивись на це вікно. Там мешкає оперна співачка. Вона співає щоранку. Обов'язково послухай! У неї голос просто чарівний та всі птахи місцеві займають гілки на місцевому горіху, щоб поспівати разом. А он там живуть близнюки-шибеники. Це ж сміх дивитися, які витівки вони виробляють. Он вийшов на вулицю поет. Тричі на день він вигулює свою таксу і доки вона бігає, читає всім охочим свої вірші. Нехай вони в нас не вірять, але я дуже люблю людей. Промінчик підлетів до вуха поета і голосно крикнув: – Доброго дня! Людина навіть не обернулася. – Може він глухий? – засумнівався лісовий ельф, але відразу побачив, що це не так, коли до поета підійшла жінка і вони захоплено про щось почали розмовляти. – А чим ти займаєшся? У нас, у кожного має бути робота. Ніхто без діла не сидить, – поцікавився Промінчик у міського ельфа. – Так це скрізь. Моя робота – збирати всі казки у світі та розповідати їх малюкам-ельфам. Люблю це заняття. Я пробираюся в бібліотеки, будинки, книгарні та шукаю все найцікавіше. Є у нас і ельфи-науковці, вони також, як і я багато читають, лише наукової літератури, а потім нам розповідають. Загалом видів діяльності у нас більше тисячі, все-такі місто, – складно щось не обрати. І якщо тобі щось набридло, можна спробувати інше. От тебе б назвали мандрівником. У нас є один такий ельф, який навіть океан переплив із людьми на теплоході! Потім місяць нам розповідав, що там у інших країнах незвичайного. – А так можна? – з широко розкритими від подиву очима промовив Промінчик. – Який я за вашими мірками мандрівник, можна подумати, з лісу в місто дістався... – Ну ти... Початківець! Вище ніс! – Дякую, – почервонів від збентеження Промінчик. Йому подумалося скільки всього цікавого на цій прекрасній планеті. А він міг усе пропустити, якщо б залишився жити, хай і з комфортом, у рідному лісі. І відразу Промінчику стало соромно за свої думки, адже він дуже любив і поважав лісових ельфів. Вони були дружніми, веселими, працьовитими. Один одного підтримували.  – Нехай я і початківець, але вже знаю, чим займатимуся найближчим часом. Спочатку дізнаюся все про ваше місто і потім розповім усім нашим про нього. Для сміливих організую тури. Я впевнений у нас знайдуться ті, хто захоче побачити, що там за лісом. Потім вирушу до інших міст, після до інших країн, потім перепливу море чи навіть океан! А може, полечу на літаку! Ми часто бачимо, як вони літають високо, набагато вище за верхівки дерев. – Так, літаком – це класно. Я, до речі, літав. Один мій гарний знайомий мешкає біля аеропорту. Забратися на будь-який транспорт, як ти зрозумів, взагалі не проблема. Так що якщо хочеш, будь ласка. Можеш і в іншій країні залишитися, а потім повернешся додому. Але це небезпечно, головне – не загубитися. Особливо складно опинитися там, де немає їжі. Це у нас повно клумб із квітами. А є великі мегаполіси, де мало рослин. Буде важко. Якщо потрапиш туди, де холодно та сніг? Одразу в сплячку? – Ну так, ми спимо взимку. – сказав Промінчик. – А ми ні, – похвалився Крокус. – Політаєш, позаглядаєш у вікна будинків, знайдеш найкрасивіше підвіконня, де багато квітів у горщиках – і зимуй собі в теплі, комфорті до весни. – Прямо там, де живуть люди! – здивувався лісовий ельф. – Хочеш, залишайся жити з нами! – запропонував Крокус. – Ні, я обов'язково мушу повернутися та розповісти усе! Покажи мені найцікавіше, що є у вас. – Ну що ж, полетіли! *** Який це був чудовий день! Промінчик побував на березі моря. Одна чайка мало не схопила його, переплутавши з хлібною крихтою. – Обережніше, деякі птахи погано бачать. Не думаю, що тебе скуштують, але коли перед тобою відкривають величезний дзьоб – не дуже приємно, – попередив Крокус. Потім вони попрямували до центру міста, з гарними старими будинками, величними ліхтарями, строкатими клумбами та великими галасливими фонтанами. Промінчик зазначив, що такої краси ніколи у житті не бачив. Особливо йому було цікаво біля людей. Вони й справді його не помічали, хоч він плескав крильцями, пролітаючи прямо перед їхніми обличчями! Тільки одна маленька дівчинка в квітчастій панамці, сидячи в колясці і притискаючи до себе плюшевого ведмедика, дивилася на ельфа дивовижними очима. – Вона мене бачить! – захоплено закричав Промінчик. – Я з нею порозмовляю. – Ага, розмріявся. Вона ж мала, казати ще не вміє. А коли навчиться, навіть не згадає про тебе. – Ая, ая! – промовила дитина, показуючи на Промінчика. – Катруся, що ти побачила, пташку? Де вона? – матуся дівчинки старанно намагалася знайти на гілках найближчих дерев пташку. – Ая, ая! – Катруся похитала головою і знову показала на ельфів. – Мабуть метелик пролетів? – Подумавши, що тепер зрозуміло, про що хоче сказати дитина, радісно усміхнулася жінка. – Який же я метелик, – здивувався Крокус. – Ну ось, про що я тобі казав, – обернувся він до Промінчика. – Шкода… Ну нічого, я такий щасливий! Ще недавно я був дома, а сьогодні я побачив більше, ніж за все своє життя! – Радий, що тобі сподобалося. Думаю, тепер тобі показати щось із культурного життя нашого міста. Як щодо концерту чи спектаклю, чи може ти хочеш у кіно? – Я все хочу! – Ми збиралися з друзями на дитячий мультфільм, я тебе з ними познайомлю, а потім полетімо послухаємо класичну музику. *** Друзі Крокуса були веселими та дуже галасливими. Навперебій вони почали розповідати Промінчику про себе. Ельфи були раді, що життя у місті, на їх думку звичайнісіньке, може когось здивувати. Навіть мультфільм і музику послухати не вдалося. Крокус з докором дивився на друзів, і помітив, яке щастя, що їх не чують люди – вигнали б одразу. *** Наступного ранку Промінчик вмився росою, скуштував квіткового нектару та вирушив додому. Звичайно він розумів, що є ще багато дивовижного, цікавого, захоплюючого. Але як же йому хотілося поділитися побаченим із мешканцями рідного лісу! А щоб йому повірили вдома, нові друзі назбирали Промінчику дарів – найгарніших квітів, піщинки з морського берега, маленьку листівку із зображенням міста. Промінчик спочатку протестував – як він це все понесе? – Все одно самому тобі летіти довго, попросиш птахів тебе підвозити. А їм така ноша не в тяжкість, – сказав Крокус і засміявся, побачивши як голуби, що клювало кинуте людьми насіння, після цих слів раптом одночасно піднялося в повітря і полетіли. – А на цих, – кивнув у бік пернатих Крокус, що відлетіли, – уваги не звертай. Вони зовсім ледачими стали. Знайдеш собі інших. Ось пристойна сорока. Сорока справді погодилася допомогти, вона була добра та люб’язна. *** Які ж були здивовані маленькі мешканці лісу, коли дізналися про пригоди Промінчика! Ельфи-діти відразу захотіли вирушити в подорож, і неодмінно в далекі країни, краще відразу за океан! Дорослі поставилися до всього серйозніше, вони довго радилися і нарешті дійшли висновку, що дізнаватися про нове досить цікаво й захоплююче. Промінчика призначили головним мандрівником. Тепер у його обов'язки входило вирушати в різні міста та країни, вивчати їх та формувати туристичні маршрути для мешканців лісу. Також було вирішено приймати в гості міських ельфів, які бажають відпочити від шуму великих міст та людей. Промінчик був щасливий, тепер йому ніколи було нудьгувати. А ще він відчував, що зайнятий дуже необхідною і важливою справою.

Стояла собі хатка – дірявий чобіток. А в ній жила бабуся, що мала сто діток. Така була сімеєчка, сімеєчка мала! Ніяк із нею впоратись бабуся не могла. Пішла бабуся на город по моркву й буряки, пішла вона до пекаря по хліб та пиріжки. А сто дітей – не ледарі, пішли збирати хмиз. Усі взяли по гілочці й набрали цілий віз! Води взяли по крапельці і повний казанок! І наварили борщику бабуся й сто діток. А потім сто цеглинок вони принесли вмить, і склали з них будинок, і стали в ньому жить. А потім сто зернинок поклали в землю в ряд. І виросли з них квіти, і став квітучий сад! А якби та бабуся не мала сто діток, була б і досі хатка – дірявий чобіток!

Лисичка з Журавлем у велику приязнь зайшли, навіть десь покумалися. От Лисичка і кличе Журавля до себе в гості. – Приходи, кумцю! Приходи, любочку! Чим хата багата, тим і пригощу. Іде Журавель на прошений обід, а Лисичка наварила кашки з молочком, розмазала тонесенько по тарілці та й поставила перед кумом. – Живися, кумочку, не погордуй! Сама варила. Журавель стук-стук дзьобом – нічого не спіймав. А Лисичка тим часом лиже та й лиже кашку, аж поки сама все й не з’їла. А коли кашки не стало, вона й мовить: – Вибачай кумочку, більше не маю вас чим гостити. – Спасибі й за те, – пісним голосом промовив Журавель. – А ти б, кумонько, до мене завтра в гості прийшла! – Добре, кумочку, прийду, чому не прийти, – мовить Лисичка. На другий день приходить Лисичка, а Журавель наварив м’яса, бурячків, квасольки, картопельки, покраяв усе те на дрібні шматочки, зложив у високе горнятко з вузькою шийкою та й поставив на столі перед Лисичкою. – Живися, кумонько! Не погордуй, люба моя, – припрошує Журавель. Нюхає Лисичка – добра страва! Встромляє голову до горнятка – не йде голова! Пробує лапою – годі витягнути. Крутиться Лисичка, заскакує відти й відти довкола горнятка – нічого не порадить. А Журавель не дармує. Дзьоб-дзьоб у горнятко та й їсть собі шматочок за шматочком, поки всього не виїв. – Вибачайте, кумонько, – мовить, випорожнивши горнятко, – чим хата багата, тим і рада, а більше на сей раз нічого не розстарав. Розсердилася Лисичка, навіть не подякувала за гостину. Вона, бачите, думала, що на цілий тиждень наїсться, а тут прийшлося додому йти, облизня спіймавши. Відтоді й зареклася Лисичка з журавлями приязнь водити.

Сонечко–жучок сів на вухо Вогника, легенько залоскотав ніжками. Стріпнувши його, коник весело хвицнув копитцями і помчав полем, потім лугом, перестрибуючи рівчаки та копички землі, які нещодавно нарили кроти–копачі. Вони із жучком були давні друзі і часто так гралися. Вогником його назвали через те, що умів викрешувати копитцями зорі. Щойно народився, відразу так стукнув ними одне об одне, що навколо полетіли маленькі зірочки. Сонце лагідно світило з неба раз у раз ховаючись за хмаринку, огортало, обіймало його теплом і ніжним маминим дотиком. Сама ж матуся паслася неподалік і тільки зрідка підіймала голову, щоб побачити свого хвацького козачка, глянути чи все з ним добре і знову опускала її до соковитої травички. Вогник добіг до нірки ховрашка Зубрика, зазирнув усередину, щоб покликати його разом гратися, але його чомусь не було. І враз Вогник прокинувся… Знову почувся гул і земля дрижала під ногами. Вогник зіщулився, пригадав усе, що нещодавно трапилося і глянув на маму, шукаючи заспокоєння. Мама зосереджено вдивлялася з лісових хащів туди, де був їх дім, їх воля і свобода – на просторий луг. Там був і її сміливий чоловік – кінь Дзвін. Ще зовсім недавно вони усі мирно паслися разом на цьому лузі. Та однієї темної ночі, такої, що навіть місяць не хотів виглядати з–за хмар, незліченне військо саранчі налетіло на їх луг і почало все нищити. – Ти повинна піти у ліс і зберегти Вогника! Чуєш? Поки ми будемо гнати цю саранчу, топтати, щоб не залишилося жодної на нашій землі, ви маєте бути в безпеці! – сказав тато Дзвін. Батько Дзвін, скликавши весь табун й інших жителів лугу, почали топтати саранчу. Нещадно і впевнено, метр за метром. Дзвін мав за що боротися, а з ним тисячі таких же як і він – відчайдушних, сміливих, безстрашних. За їх спинами, десь там у лісі, їх рідня, а у Дзвона вони – мама Стріла та син – коник Вогник. А коник із мамою покинули рідні краї і подалися у ліс. Добре їм було тут, безпечно, тихо, хоч і незвично. Лісові мешканці гарно зустріли, нагодували, дали прихисток і змайстрували для коника і його мами невеличке житло. Навіть хижаки оминали і не зачіпали. У біді усі згуртувалися та допомагали один одному. Але Вогник був дуже наляканий. Він хвилювався за тата і все частіше притулявся до мами. Із татом Дзвоном вони спілкувалися через стару вербу, до якої щодня приходили і стукали по її корі. Цей стукіт чув тато–Дзвін і це додавало йому сили. А вночі на небі запалювалися зорі і їх було видно з усіх–усюд. Вогник їх рахував, як завжди, але не усі міг побачити через високі дерева, що заступали йому небо. Та він знав, що вони освітлювали ворога і допомагали знищувати його. Був певний, що все буде добре, буде перемога і у нього з'явилася мрія – побачити знову сонце над лугом і вечірні, нічні зорі, які світили вдома так, як ніде більше! Вогник дуже сумував за татом і за домом, за друзями: Сонечком–жучком та ховрашком Зубриком. Він знав, що вони мали бути зараз там, адже допомагали також програти чужинців із їх краю. Сонечко–жучок знищував саранчу не гірше від коня Дзвона, а ховрашок Зубрик заготовляв їжу, щоб ті, хто боролися, завжди були ситими. Вогник був впевнений, що саранча неодмінно буде знищена і вони знову повернуться. Він також хотів допомогти, адже вмів викрешувати вогняні зірочки, але поки що цього було замало для боротьби, тому старанно вчився і не забував своє рідне, повторював щодня назву кожної травинки, комашки, звірятка польового, вправлявся в стрибках та бігу. Мама Стріла також щодня забезпечувала тил, готувала їжу, доглядала Вогника. Та одного вечора зорі не запалали на небі. Все було сіро і понуро. Сили почали покидати коня Дзвона і його друзів. Вогник відчув цю тривогу, як і мама, яка міцно притиснула його до себе. – Все буде добре, синку! От побачиш, все точно буде добре.. – хоч сама здригалася від кожного найменшого звуку. Тієї ночі тато Дзвін приснився йому. Із його ран на ногах, по всьому тілу струменіла кров… Він говорив із мамою у сні: – Саранчі вже багато загинуло, але й мені нема вже з ким боронити рідну землю. Навіть зорі не світять, не показують мені шлях, не освітлюють луг, щоб я міг боротися далі. – Так, ти втомився, але я впевнена, що ти зможеш! Он, наш синочок спить… Може він додасть Тобі сили? Він має й далі жити на своєму рідному лузі, бігати по ньому, а колись показати цей луг, поле, все, що наше рідне, своїм діткам і навчити їх рахувати зорі. Вогник прокинувся і широко розплющив оченята, щиро та з надією подивився у небо, а тоді кресанув копитцями, як завжди, і звідти полетіли у небо такі вогники, що освітили весь світ і справжні зорі засяяли у небі. І у його очах також засяяли зорі! Справжні, яскраві вогники надії і віри! Вогник запалив зорі, бо він був тим майбутнім, яке не можна було підвести. Світло з неба осяяло коня Дзвона. Він підняв важку голову, запалився, розправив плечі й знову почав боронити свій дім від чужинців. А з ним і ті, хто також вже втрачав усі сили для подальшої боротьби. Минув час... Скільки ночей та днів минуло Вогник вже не знав, але одного ранку він прокинувся від легкого дотику матусиного носа до його щоки. – Покидайся, Вогнику! Час повертатися! – Куди? – сонні оченята малого ще додивлялися солодкий сон. Та краєм ока він побачив за матусиною спиною тата Дзвона, гордого, величного, осяяного ранішнім сонцем! Його грива ніби палала вогнем від сонячних променів, а очі світилися щастям. – Додому збираємося! Ворога більше нема на нашій землі! Всю нечисть витоптано і більше вона ніколи не повернеться! Луг і поле наше і все, що зветься рідним домом! Вогник знову міг гарцювати, мчати галопом рідними просторами і рахувати зорі над своїм домом! Мрія здійснилася і в його очах усі побачили зорі… Вогник їх запалював, бо за ним було майбутнє!

 – співала мама доні. – Ой, мамусю, не співай далі цю пісню! – просила маленька Катруся. – Чому, доню? Я її дуже давно знаю. Це пісня про лелек, які поверталися додому з чужини, вона – моя улюблена. – А моя – ні! Там… там лелеченя хвореньке. Мені його так шкода, аж плакати хочеться. – Та то в пісні, доню! Лягай уже спати, а завтра підемо за село – подивимось, як лелеки у вирій збираються. На добраніч. Сонний місяць уже вкладався в м’яку хмаринку, а Катруся все ще вдивлялась у небо, густо всіяне дрібненькими ліхтариками–зорями. Та раптом на темному небі з’явилася чорна цятка, а потім ще одна і ще. Цятки рухались і збільшувалися. Катруся злякалась і вже хотіла кликати маму, але зрозуміла, що це – птахи. Невеликий журавлиний ключ летів нічним небом. Від ключа відділивсь один птах і почав наближатися, збільшуватися. Через якусь мить на підвіконня до Катрусі сів справжнісінький лелека, а на його спині було маленьке лелеченя. – На добраніч, Катрусю. Тебе ж Катрусею звати? Ми часто пролітаємо над твоїм подвір’ям й інколи приземляємося, щоб напитися води з вашої криниці. Збираємося летіти в далекі чужі краї і хочемо попросити твоєї підмоги. Чи допоможеш нам? – Так, звичайно! Допоможу з радістю! А що потрібно зробити? – У цього лелеченяти – переламане крильце. Хлопчина у дворі гравсь і ненавмисне поцілив палицею в його крило. Тепер цьому лелеченяті з нами не можна. – Ай справді! Не треба! Не лети, лелеченько! – Про це ми й хочемо тебе попросити. Всю зиму перебути тут важко. Холодно та їсти нема, де дістати. Чи прийняла б ти його перезимувати? Лелеченя добре, невибагливе, працьовите, допоможе в господарстві… – Не хвилюйтеся, прийму і догляну. Летіть спокійно. А навесні повертайтеся. Ми будемо вас чекати. – Дякуємо тобі, Катрусю! Ми полетимо спокійними. Далека дорога попереду. Ще водиці з твого колодязя нап’ємось – і в дорогу. – А чому ж уночі? До завтра не зачекаєте? – Небезпечно нам летіти зранку. Тільки–но сонце прокинеться – вороги вже чатують на нас. Тільки пильнуй, щоб крила не перебили, – сказав лелека. – А ось тобі, дівчино, перо чарівне. Коли буде потреба, важлива справа – підкинь його в лузі, щоб вітер підхопив, і станеш, ким забажаєш, здійсниш усе, що потрібно. Тільки пам'ятай: перо дає чарівну силу лише раз… – Дякую, лелеченько. А маленького я догляну. Лелеки напилися водиці з колодязя і полетіли, ледве засіріло надворі. А маленьке лелеченя залишилось у Катрусі зимувати. Весело було з ним. Катруся його поїла, годувала, а вечорами вони довго розмовляли. Мріяли разом про далекі краї, де тепер були лелеченяткові родичі. А згодом птах і допомагати почав – стояв біля криниці й великим дзьобом піднімав відерце з водою. День за днем минули і осінь, і зима з морозами та хуртовинами. Лелеченя виросло, зміцніло, і крильце загоїлося. Птах уже повагом походжав по подвір’ю, як господар. Потекли дзвінкі струмочки, заспівали крапельки з бурульок, прокинулася природа від ласкавого сонечного проміння. Лелека дедалі частіше почав виходити на луг і задивлятися в небо – чекав на своїх рідних, а їх усе не було. – Не хвилюйся, прилетять, – заспокоювала Катруся. – Дорога ж далека, от і затримуються. – Ще два дні тому мали прилетіти, а й досі нема, – сумував лелека. – Йди відпочинь, поспи, може, завтра повернуться, – просила дівчинка. – Я постою тут, біля колодязя. Вони ж з дороги пити, напевно, захочуть, тож спочатку сюди прилетять… Усю ніч простояв біля криниці лелека. І наступну. А потім і вдень не відходив. Лелеки запізнювалися вже на тиждень. Катруся дуже хвилювалася, бо змарнів птах, засумував. Одного ранку дівчинка підійшла до лелеки, а він… застиг, задерев’янів. Перетворився на дерев’яного лелеку з відерцем у дзьобі. Як же засумувала Катруся! І водою поливала, і співала йому – не оживає птах. А тоді згадала про чарівне перо, яке, відлітаючи, залишили лелеки. Вибігла на луг, пустила перо за вітром. – Бажаю стати пташкою, щоб полетіти і дізнатися, де лелеки зараз. Повернути їх, показати дорогу до рідного дому… Зашуміло раптом у синьому небі, загуло, а Катруся перетворилася на зозулю. Змахнула крильми і полетіла шукати лелек, які ніяк не поверталися. Довго летіла, виглядала й таки знайшла. Розповіла їм усе про лелеченя і про чарівне перо. – Ми не могли вчасно повернутися, Катрусю. Негода збила нас із дороги. Але ж ти знала, що перо лише раз робить диво. Як же ти наважилася стати зозулею? – забідкалися лелеки. – Мені було дуже шкода лелеченяти. Виглядаючи вас із далекої дороги, воно стало дерев’яним. Про себе я тоді зовсім не думала, щоб лише його врятувати. – То летімо швидше! Врятуємо і його, і тебе… – Полетіли! …Надвечір лелеки із зозулею прилетіли на подвір’я, де біля колодязя стояв дерев’яний птах. Почувши рідний клекіт, лелеченя ожило і радісно заклекотало у відповідь. Потім торкнулося дзьобом зозулі й вона знову перетворилася на дівчинку. Все владналось, а лелеки з Катрусею стали добрими друзями і звили гніздо на її хаті. Відтоді люди почали ставити біля колодязів дерев’яних лелек, щоб птахи вчасно поверталися додому, у рідні краї.

Колись давно в нашому краї, де буяли зелені ліси, височіли гори, квітувала природа, біля бурхливої річки жила українська сім’я. Мати була красивою, співучою і дуже роботящою. У заквітчаній хатині завжди було вдосталь харчів, спечений смачний хліб, вишиті рушники на стінах. Батько мав золоті руки – будь–яку роботу міг виконати, й усе йому вдавалося. Був у них син Тарас, талановита і розумна дитина. Він завжди допомагав батькам і справно виконував свої обов’язки. Сім’я жила весело, в достатку та здоров’ї, у мирі й любові, аж поки в їхньому краї не поселився дивний чоловік. Зовні він був дуже привітним, вітався з усіма, говорив приємні слова, але люди помітили, що після того, як до них примкнув чужинець, почалися між ними біди та нещастя, чвари та злоба. І ніби причин не мали, а неприязнь виросла така, що аж у повітрі відчувалось. І одного дня насупилося небо, зашумів злісно вітер, здіймаючи пилюку та зриваючи дахи на хатинах. А з двору чужинця потяглося по всіх усюдах чорне і страшне змійство. Від жаху та розпачу люди не знали, куди бігти, що робити. Зчинився великий лемент у краї, аж гори задрижали, річки змінили русла, звірі й птахи поховалися. Тільки родина, в якій мати, батько і дитина спокійно молилися перед рушниками та іконами й просили Небесного Отця відвернути чорну напасть від рідного краю, залишилися тут, де вони виросли. І раптом, серед громів, блискавок та хаосу з’явилася маленька голубка, яка летіла прямо до хатини цієї родини. Покружляла хвилину над стріхою, а тоді опустилася білою хмариною на обійстя. Це був Дух Святий, який постав перед сім’єю. Він сказав їм: – Ви дуже щиро молитесь. Я переконався, що й справді хочете бачити свою землю вільною, щасливою та квітучою. Тільки міцна, роботяща, справжня українська родина, така, як ваша, може подолати зло і визволити край від лиха. Даю вам золотий тризубець, що уособлює єдність. Зав’яжіть на ньому родинний рушник та прикладіть його до чола чужинця. І зло пропаде, зникне та більше ніколи не турбуватиме ваш край. Тільки зробити це ви маєте також разом – мати, батько й син. Сказавши ці слова, Дух знову перетворився на голубку, яка вилетіла через відчинене вікно. А хлопчик ухопив золотого тризубця. – Мамо, тату, це я повинен зробити! Йдемо? – Так, сину, – сказала мати, зав’язуючи родинного рушника на руків’я тризубця. – Це додасть тризубцеві сили, а тобі – хоробрості. Увесь рід зараз із нами і, особливо, з тобою, сину, – поклавши руку на плече хлопчикові, мовив батько. Тарас вибіг на подвір’я, де все ще вирувала негода. За ним вийшли батьки. – Де ж ми знайдемо зараз чужинця? – запитав син. Над краєм нависла велика чорна хмара, а в одному місці наче смерч закрутив і хатини, і землю, і все живе, що було там. – Мабуть, він саме там, де вирує смерч. Ходімо туди. І справді, прийшовши на місце, вони побачили чоловіка, від якого у різні боки котилися чорні хвилі. Сам він наче завмер, а вгору від нього піднімався коловорот, що змітав усе на своєму шляху і навколо себе. Очі були налиті кровю і дивилися кудись у далечінь. Лячно було хлопцеві, але, відчуваючи підтримку матері й батька та тримаючись за родинний рушник, упевнено підійшов до чужинця і приклав тризубця до його чола. Із грудей чоловіка вирвався дивний звук, а через якийсь час чужинця закрутило, змійство з усього краю зповзлося до нього і вмить їх не стало. Смерч, що він сам створив, забрав його із собою. Зло покинуло землю і більше ніколи не поверталось. А тризубець залишили, як захист і символ добра, злагоди, миру, добробуту та єдності для всіх та подарунок від Святого Духа. І відтоді золотий тризубець став для українського народу основним захистом, символом міцної родини та Святого Духа.

Грає тиха музика. Сцена вбрана очеретом. Ліворуч схиляє віти стара верба. Під нею лежить великий камінь. Виходить Ведучий. Сідає скраєчку сцени, на камінь під вербою.    : На одному зарослому очеретом болоті жила собі Тітонька Жабка зі своєю родиною  . О, та ось і вона сама!  Мешкали в болоті жабки – не журилися, дорослі мушву ловили – не лінувалися, діти вчилися – силкувалися. А найбільш за все їм подобалося гуляти, водицею плюскотіти, голосно співати, пустощами дорослих дратувати.  .  Діти! Діти! Мерщій додому! Обід готовий!  Ква! Ми поспішаємо! Ква-ва!  А я не можу поспішати! Мій чобіток Чапля проковтнула! Квак!    : Ах, вона така-розсяка! Бодай її п’явки випили! А ви, неслухи, десь бігаєте, матір не слухаєтесь. Ось і трапляються різні негаразди. І що ж мені, нещасній, робити? Де ж той чобіток шукати?  . Хіба Дядечка Рака попрохати… Квак, піду до нього!   : Діти! Діти! Я пішла до Дядечка Рака. Чуєте? Ключі від хати – у Тітоньки Качки-и-и!  .  Чуємо! Чуємо!  Попрямувала Тітонька Жабка до свого кума – Дядечка Рака. На все болото він славився своєю майстерністю. Кому що треба – кожен до Рака звертається.  А ось і домівка видатного майстра. А ну ж бо, чи вдома він?  Ква-куме! Відкривай! Чи ти оглух?  А хто там?  Це я, твоя квума!    : Здорова була, кумасю. Що треба? Чи ти провідати мене завітала? Так мені ніколи: зайнятий дуже. Мені Братик Пічкур термінове замовлення зробив – треба йому панцир із шпичками змайструвати, щоб від Старої Щуки міг захиститись.  Ой, куме, куме… Гарна то справа, важлива справа… Тільки, може, ти мені трохи поможеш, ква?  А що таке?  / схлипує /: Розумієш, мій бешкетник…  Який? Чи не мій це хрещеник?  Отож бо, хрещеник твій...  І що ж мій пестунчик скоїв?  Та вони, такі-сякі, вдвох сьогодні десь вешталися, доки поруч із Чаплею не опинилися. І та клята Чапля проковтнула чобіток… Тож, мабуть, непокоїли її, ось і розлютили.    : Го-го-го! Хай їм і риба, й озеро! Молодці хлопці!  Квак тобі на хвіст! Тепер я второпала, хто моїх Жабенят навчає матір не слухатись!    : Ти що, кума? З глузду з’їхала? Та я… я…  Мовчи, куме, бо я зараз тобі… вуса повисмикую! Ось квак!    : Ну, ти, кума, того… Ти мене не чіпай! Не чіпай, кажу! Бо я зараз… втечу!     : Відкрий, бо отримаєш на горіхи!    : Краще вмерти, аніж без вусів залишитися.  Страхополох! А хто чобіток шити буде? На тебе тільки надія була, ква-ква…    : Ти потім заходь, після дощику в четвер…    : А як дитина без чобітків ходити буде?    : Та літо зараз. Нехай босий бігає. Кажуть, воно для здоров’я дуже корисно.  Ну, куме, стривай! Я тобі помщуся! Будеш у мене просити, щоб я тобі ква-асу очеретяного зробила, будеш! Я тобі теж так відповім! Ква-а-а!  .  Тож нічого не домоглася шановна Тітонька Жабка від наляканого Рака. А як же? Хіба так робиться? Від справ Рака відірвала та ще й бешкет вчинила. Що ж вона далі робитиме?  Думала Тітонька Жабка, гадала, міркувала, мудрувала, шурупала, микитила, аж поки у неї голова не розболілася. Роздратувалася, сердешна, і каже:  І чому це я собі голову сушу? Не схотів кум мені допомогти – не тужитиму. А просто… просто піду на ярмарок. Он у Сорочинцях який ярмарок, ква-антастичний!  Так-так! Саме так! Вам не почулося. Вирішила Тітонька Жабка побувати на ярмарку – купити чобітки Молодшому Жабеняті. Тож почала старанно збиратися: причепурилася (ой, і гарна стала: зачіску собі зробила, вії підмалювала, сукню нову одягла!), потім поклала гаманець із грішми у кошик (а інакше ніяк, сплачувати ж за чобітки треба?) і наостанок дбайливо прикрила гаманець листком латаття (щоб, не дай Боже, не витягли у штовханині).  Ну, мабуть все. Нічого не забула. Можна йти. Тільки дітям декілька ква-ліфікованих порад треба дати. А де ж вони?  . Де ці шибеники заховалися? Та ні, не бачу. Квак-квак-квак. Знов бігають десь. Ой, повернуся з ярмарку, що я їм зроблю… що я їм зроблю… аж у самої мороз пішов поза шкірою!  Куди це ти, Тітонько Жабко, збираєшся?  На ярмарок.  Чи ти води брудної наковталася? Такого ще ніхто не бачив і не чув, щоб жаба на ярмарок їшла. Нам, тваринам, небезпечно із людьми спілкуватися.      Послухайся доброї поради! Не ходи! Люди такі жорстокі! Трапляється й таке: хлопчаки ловлять жабок та в скляну банку саджають!  Не згоден! Ми, люди, охороняємо і тварин, і пташок, і навіть деяку комашню. У нас є Червона книга, до якої вносимо рідкісні види. Ми їх вивчаємо й захищаємо.  Ні, як вирішила, то піду! Не вмовляйте!  Кажуть, люди з риби варять юшку! А деякі – буває й таке, присягаюся, не брешу! – деякі   їдять саме твоїх родичів.   Ось воно як!  Як тобі не соромно? Таку нісенітницю верзеш, Сестричко, що й мухи кашляють.    : Присягаюся, що це – свята правда. Не ходи на ярмарок!  Не умовляй, піду! А інакше де мені чобітки молодшому взяти?  Ой, сусідоньки, допомагайте, Тітоньку Жабку від дурниці відмовляйте!      Нічого не хочу слухати! Вже пострибала  . Бувайте! Ква-а-а!  .  Що їй наші поради...   Вперта, наче віслюк, а не поважна жаба! Ой, що ж буде, що ж буде, ох-ох-ох...  . Дзьобом присягаюся, що на нашу Тітоньку Жабку чекають небезпечні пригоди.  Ну й рішуча Тітонька Жабка! Кремінь! Таку небезпечними пригодами не залякаєш!  Ти диви! Ось що таке справжній Сорочинський ярмарок! Навіть я розгубився! І де ж тут мені Тітоньку Жабку шукати? Ой, пробачте, я вас штовхнув!    : А ось паляниці! Пироги та калачі, щойно з печі! / оговтався / Агов, хлопче, та ти навколо дивися, розплющуй баньки!  Та я не навмисне. Чи не підкажете, де… Ой, а він уже пішов десь! Ну й гомін!  Яблучка, яблучка, рум’яні соковиті! Купіть пару, а третє задарма віддам!  Уродили добрі груші! Скуштувати груші мусиш!  Бублики, пухкі, м’які! Беріть за гривню, панночки!  Гав, гав, гав, дайте бублика, а краще пиріжка – для мене та мого дружка!  Гав, гав! Схаменися! Навіть не дивися! Немає в нас грошей – є тільки воші.    : Ой, намисто! Дивіться, яке променисте! Ось сорочка чудова, парубку обнова! Пий квас холодний, не будеш голодний!  Ну, як тут не розгубитися? О, ти диви, співають! А пісня ж яка гарна. Треба і мені заспівати   :      Ох-хо-оха-ха!  . Гарна пісенька!   Ні, так не можна! Треба терміново Тітоньку Жабку шукати… Ти диви! Тільки подумав – ось і вона, красунечка.    : Ой, що ж тут робиться?! Гомін, гуркіт, виск...  . Треба знайти прихисток, щоб відпочити та відхекатися. Де б воно… Ось тут посиджу, на цих ящиках. Так, що в них? Огірки… які приємні, прохолодні… Ну, обдивлюся навколо, може, побачу крамницю, де чобітки придбати можна.  Ні, не дуже гарне Тітонька Жабка собі місце для відпочинку знайшла. Треба щось робити!  Сюди, сюди! Купуйте смачні огірки! Розсада була з власного городу! Вирощувала городину для втіхи народу! Підходьте, хапайте, сусіду нічого не лишайте!   :      Який натовп зібрався! Зараз все зметуть! А в Тітоньки Жабки макітра варить! Ген, куди зібралася. Все чує, все бачить, ніхто її не штовхає, не картає…  .    : Розійдіться! Ну, ти, хлопцю, неквапо! Чи ти в лісі загубився? Відійди звідси, якщо сам не знаєш, чого тобі треба!  Пробачте, бабусю…  Яка я тобі бабуся, базікало? А ви не штовхайтеся! Стару людину поважати треба!  Ти диви, яка стара! Нападе на неї сім сіл, та й ті не подужають!  А ви всі обережно! Дивіться, он зі мною хто… Моє любе Поросятко. Так, шановна, скажіть: скільки коштують ці огірочки? Ось я зараз перевірю, які вони...  Рох-рох-рох, і-і-і…   Дай мені подивитися, мені, мені!  Ой, ой, ой! Що ти наробило, капосне? Дивись, я загубила окуляри. Як же я без окулярів?  . Тепер ти маєш допомогти мені вибрати найкращі огірки.  Рох, рох, рох! І-і-і! Ось цей бери, цей. Він такий товстенький та блискучий!  Молодець! Ти, дівчино, не квапся. Ось цей давай, цей і цей, чималенький.  Оцей?   Та він живий, цей огірок!    : Рятуйте! Ква, ква, ква! Не треба мене продавати! І за що мене доля карає? Маю тікати, щоб не схопили! Квак!  Кошик забула, кошик!  Тримайте, тримайте! Мій огірок утік!  Рох, рох, рох! І-і-і! Ось я цей огірок зараз як дожену! Як схоплю! І-і-і!  Ой, лишенько! Повернися! Заблукаєш, пропадеш!  Погуляю й повернуся, ти ж без мене не підеш! І-і-і! Рох, рох, рох! Тримайте, хапайте!  Гав, гав, гав! Лови, хапай, кусай! Повернися, огірочку!  Що? Хто? Куди? А-а-а…  .  Побіжу, може, чимось Тітоньці Жабці допоможу! О, як вона стрибає, як стрибає!   Ні, її не доженеш!  Ось наше болото, ось той самий очерет, ось домівка Тітоньки Жабки… Та де ж вона, бідолашна?    : Ой, ква-ква-ква, що ж воно коїться? Ледве втекла. Усі лапки забила.    : Агов! Сусідко! Чи ти жива-здорова повернулася?  Заходь, кумонько, будь ласка.  Ой, що це? Та ти на опудало схожа!    : І не кажи, квумасю! Ледь жива повернулася! І гроші загубила, і чобітків не купила.  А що я тобі казала? Ми ж тебе попереджували, ми ж тебе застерігали…  Ну, розумієш, я та-ква… Поки сама не спробую, нікому не повірю. Відтепер ніколи на ярмарок не ходитиму.    : Розкажеш, що там трапилося?  Обов’язково розповім. І не тільки розповім, але й найсерйознішим чином діткам й онукам забороню туди ходити.  Ну, все добре, що добре закінчується.   Агов, сусідоньки, збирайтеся Тітоньку Жабку слухати!    : …Отак все й було. А чобітки? Та хай їм грець! Нехай жабенята босі бігають. Кажуть, воно для здоров’я дуже корисно. Хай ростуть здоровими і сильними. Та й тікати без чобітків значно зручніше. Ось так, квак!  Та й не в чобітках справа. Важливо, щоб діти пам’ятали: дорослих треба поважати, батьків – слухатись, а самим – старанно вчитись і працювати…    : …а ще – завжди бути доброзичливими, чемними, ввічливими…   й обережними! Не можна гратися там, де небезпечно!  "Так! Так!... Повністю згоден… І я підтримую…"  Ну, кума, пішла я. До побачення!  Дякую вам, сусідоньки, за підтримку та розуміння…  "Нема за що…Та ми тобі... Та ми до тебе, як до рідної…".  А давайте, Тітоньці Жабці пісню заспіваємо?    Ось така історія відбулася на нашому болоті. Що? Ви б хотіли почути ще одну? Ні, я додому поспішаю. Ви завтра приходьте, завтра. До побачення!

Жило собі мишенятко. Проте, мишенята різні бувають, і тому я додам: японське мишенятко. Чому японське? Та тому, що жило воно в Японії, на острові Хонсю, в місті Сага й ходило в звичайнісіньку японську школу. Мишенятко (його звали Пищиком) було дуже розумне і з задоволенням вивчало японську мову (а японська мова вона знаєте, яка важка?) . І все було б добре, але… (все хороше колись та закінчується, як морозиво). Приїхали на острів Хонсю, в місто Сага двоє дуже неприємних котів, та ще й чорного кольору. Звалися вони Давайко та Хапайко. Ці огидні коти працювали в якійсь фірмі (чи то Мафі, чи то Піф-Пафі. Точно не пам’ятаю). Коти почали заважати мешканцям чудового міста не лише працювати, але й гуляти вулицями. Вони проходу не давали чесним та порядним мишам, а хулігани та ледарі стали їхніми кращими друзями. Адже ці коти були бандитами. Я думаю, ви, напевно, вже зрозуміли. Невідомо, як довго все тривало б, якби не трапилась така історія. Мишенятко Пищик зібралося до школи. Воно взяло портфель, поцілувало маму і вийшло на вулицю. - Звичайно, найкраща пора року – весна, - розмірковував Пищик, милуючись квітучими деревами сакури (для тих, хто не знає японської, поясню, що "сакура" – це вишня). Світило сонечко, настрій у мишеняти був чудовий і воно заспівало свою улюблену пісеньку: Голос у мишеняти був приємний, дзвінкий і тоненький. Навіть соловей не зміг би співати краще. Але ж відомо, що краса в декого викликає не лише заздрість, а й злість. Цей спів почули Давайко і Хапайко. Вони ж співати не вміли; лише ночами на дахах можна почути дикий вереск і виск, що у них називається співом. Давайко присвиснув і поцікавився у Хапайка: - Хто це там пищить? - Я теж, брате, хотів би побачити цього пискуна, - обізвався той. І вони відправились на пошуки співака. Далеко йти їм не довелось. - Дивись, ось він! – штовхнув приятеля Давайко. - Гидкішого мишеняти я в житті не бачив. такий вже чистенький та прилизаний. Давай зіпсуємо йому зачіску! – сплюнув Хапайко. - Давай! – з захопленням погодився Хапайко. Бідне маленьке мишенятко не встигло оглянутися, як на нього накинулись якісь велетні та почали боляче скубти, штовхати і смикати за вуха. - За що? За що? – зі слізьми на очах запитував їх приголомшений Пищик. - Було б за що, так і зовсім би прибили, - з реготом відповідали котяри, дуже задоволені своїми вчинками. Не знаю як, але мишеняті вдалось вирватися. Задихаючись, бігло воно вулицями, а за ним з лайками мчали бандити. Пищик відчував, що від погоні йому не втекти. - Куди сховатися? – подумало мишеня й озирнулося. – Перехрестя незнайоме. Вулиця пуста… Як врятуватися? Крики переслідувачів наближалися. Раптом двері одного будиночка відчинилися і на порозі з’явилось… ні, скоріше, безшумно матеріалізувалось кремезне мишеня. Воно простягло лапку, Пищик злетів у повітря і приземлився вже у маленькій вітальні, єдиною прикрасою якої була гілочка сакури. Двері тихо зачинились і, ніби по чародійству, зникли крики, галас та регіт. - Конничава (добрий день!) – привітався Пищик, який завжди пам’ятав про ввічливість. – Спасибі, шановний… - Сенсей, - відрекомендувався незнайомець. – Я бачу, що у вас неприємності? - Так, тобто вже ні, - усміхнувся Пищик, витираючи сльози білосніжною хустинкою, яку мама сьогодні вранці поклала йому до кишені курточки. - Потрібна допомога? – співчутливо поцікавився Сенсей. - Та як вам сказати, - зніяковів Пищик, згадуючи про бандитів, які чекали його на вулиці. - Сенсей, я чую, у нас гість? Чому ти не запрошуєш його зайти? – почувся тихий мелодійний голос. - Хай (да), Вчителю. Зараз, Вчителю, - швидко відгукнулося кремезне мишеня і вклонилось Пищикові. – Прошу вас, проходьте, будь ласка. - Я, власне… - почав Пищик і махнув лапкою. – Поки я перебуватиму в цьому домі, коти занудьгують, їм набридне чекати і вони підуть собі геть. (Так вирішив наш герой і пішов слідом за гостинним хазяїном). - Здається, господар оселі теж любить вишню, як і я, - думав Пищик, розглядаючи чудові ікебани (букети), зібрані з квітів і листя сакури. - Соке - сан, - сказало мишеня, що називало себе Сенсеєм. Спочатку Пищик розгубився. Потім спіймав погляд мишеняти і теж подивися в тому ж напрямі. В кутку кімнати, на гарному килимі, сидів старенький та кумедний дідок з довгою сивою косою. - Це – Соке - сан, - повторив Сенсей і вклонився старому. Дідусь тільки моргнув, як Сенсей вже кудись зник. - Дуже приємно. А мене звуть Пищиком. Дуже вдячний вам за гостинність, - мишеня склало долоні, схилило голову і ледь усміхнулось (тобто зробив все, як вчила матуся). У цю ж мить в кімнаті знову з’явився Сенсей. Він приніс чашки, чайник і окріп. - Час провести чайну церемонію, - запросив він Пищика. Пищик милувався напівпрозорою чашкою, присьорбував жасминовий чай і, непомітно для себе, відверто розказав дідусеві про свою найзаповітнішу мрію. - Шкода, що я слабке, безпорадне мишеня. Коли б я став таким, як борці сумо (національна японська боротьба). Я б захищав усіх маленьких і безпорадних, допомагав би їм. Але, на жаль!.. Це можливо лише в казці! Старий усміхався та кивав головою. (Пищик подумав, що ця усмішка нагадує посмішку сфінкса). Нарешті Соке - сан заговорив: - Я бачу, юначе, що ти чесний, добрий, щирий. Бачу, що в серці твоєму немає того жаху, що перетворює мислячу істоту в черв’яка. Тому я хочу запропонувати тобі ось що: залишайся тут; у нас ти навчишся всьому, про що мрієш. А зараз… На порозі знову ("Він виникає, як привід", - подумав про себе Пищик) опинився Сенсей. - Сенсей розповість тобі, куди ти потрапив і чому повинен навчитися, - закінчив старий. Вклонившись, Сенсей, а за ним і Пищик, вислизнули з кімнати. Сенсей з Пищиком зайшли до маленької кімнатки. - Тут ти будеш жити, - пояснив Сенсей. - А спатиму я де? – витріщив очі Пищик. - На цьому, - і Сенсей вказав пальцем на тоненьку, потерту ряднинку. - Мені здається, що у ліжку було б зручніше, - насурменилося мишеня. - Коти теж на м’якенькому люблять валятися. Тільки сили в них малувато, - посміхнувся Сенсей. - Нічого собі малувато, - сказав невдоволено Пищик, намацавши здоровенну гулю на голові. - У порівнянні зі мною, а тим паче, з Вчителем – дуже мало. - Слухай, а ти не жартуєш? – Пищик зміряв поглядом свого співрозмовника й уточнив: "Мускули в тебе не накачані та й зріст…" - Дурненький ти ще, - анітрішечки не обидився той. – Нічого, незабаром про все дізнаєшся. Мене можеш називати Скакунець. У вільний час, звичайно. А на заняттях я – Сенсей. Все.  Спокійного тобі відпочинку. Скакунець пішов. Мишеня розтягнулося на ряднинці та й заснуло. Потяглися дні напружених занять. Першу лекцію Пищик згадував майже щодня. Бо тоді його вразила незвичайність почутого. - Наша школа називається "Сакура", - розповідав Сенсей. – Це школа, де ти пізнаєш себе… - Я й так добре себе знаю. Знаю, які в мене вуха, вуса і хвіст, - перебив його Пищик. - Ні, поблажливо заперечив йому Сенсей. – Жодна школа не має двотисячолітньої історії. Повір, наше вчення давно забули б, якби воно не було таким важливим і потрібним. У нас кожен учень навчається не лише думати, але й діяти. Захищати слабких, боротися за справедливість. - Ой, - захоплено запищало мишеня, - отже я навчуся таких прийомів, що жоден кіт не встоїть! - Ми навчимо тебе, по-перше, стримувати свої емоції. По-друге, навчимо думати. По-третє, зробимо здоровим та дужим. По-четверте…, - загинав пальці Сенсей, - хоча, досить поки що і перших трьох пунктів. …Заняттям ні кінця, ні краю не було видно. Нарешті Пищик почав займатися з самим Вчителем. Вони вивчали боротьбу тайбо, школу "скорпіона" – самозахист без зброї. Ніщо не могло суперничати з нею за кількостю прийомів і знання нервових вузлів тіла будь-якої істоти. У порівнянні з нею карате та айкі-до були дитячими іграшками. Пищик виявився здібним учнем. Правда, перемогти Сенсея йому ніяк не вдавалося. А вже в порівнянні з Вчителем Соке… Вимогливі викладачі повторювали Пищикові, що лише багатолітні щоденні тренування вироблять… Що вони вироблять, Пищик ніяк не міг запам’ятати. Замислювався лише над одним: "Це що ж, Вчитель Соке безперервно, всі 2000 років тренувався кожного дня? Чи це просто красива легенеда?" Нарешті Вчитель сказав: - Прийшов час випробування. - Іспит складати треба? – поцікавився Пищик. - Ні, - похитав головою Вчитель. – Тебе життя випробує. - Як це? – не зрозумів Пищик. - Завтра ти підеш з цього дому. - Ви мене виганяєте? - Сенсей говорить, що ти – його найкращий учень. А я полюбив тебе, як онука. Невже ми можемо вигнати тебе? Пробач, ти тепер повинен навчитися жити без сторонньої допомоги і без чужих порад. - Чи зможу я? – малого мишенятка охопили тривога і сумнів… Ось який він молодець, тут і казочці кінець. …Стоячи на ганку, Пищик озирнувся. Що це? Рідне місто помітно змінилось. Будинки стояли похмурі, темні. Замість квітучих вишневих дерев – пеньки. Навіть небо ніби опустилось і, замість блакитного, стало сірим. - Цікаво, куди зникли жителі міста? - Так-так-так! Нарешті ми зустрілись! – почувся чийсь огидний няв і Пищик побачив перед собою двох давніх знайомих – котів. - Довго ж ми тебе шукали! – горлав Давайко, пританцьовуючи та кривляючись. - Ну, нарешті зустрілись! Стережись, малеча! – заволав Хапайко та почав засукувати рукава барвистої сорочки. - Можливо, ви мене з кимось переплутали? – поцікавився Пищик. – Я вам нічого поганого не робив. - Ще й як зробив, - люто скривився Давайко й стиснув кулаки. - Ми підкорили собі всіх. Нас усі бояться, - захрипів Хапайко. – Лише ти уник наших лап. Тепер, коли ми зламаємо тебе, то станемо всевладними господарями міста. - Так ось ви які, злодії! Стережіться! – широко розкрило очі мишенятко. - Ха-ха! Він загрожує нам! – майже ласкаво мурликнув Давайко. – Незабаром він про це пожалкує! – рявкнув він, йдучи в атаку. Пищик глибоко зітхнув, майже невловимо відхилився вбік і… Кулак Хапайка врізався в залізну огорожу. Тишу розірвав жалісний котячий вереск. - Фу–у–ух! – повз голову мишеняти просвистів величезний товстезний ланцюг. Це Давайко замахнувся ланцюгом і зразу відчув, як у коліно йому начебто встромили ножа. Потім щось вивернуло йому ногу, він відчув ривок, а в очах запалали білі, рожеві та блакитні зорі. Вони беззвучно зірвалися і … погасли. Коли Хапайко озирнувся, то побачив у пилюці свого непереможного приятеля. Здивувавшись, він зализав розпухлий кулак і вихопив з кишені величезний пістолет. Але мишеня не чекало пострілу. Воно прослизнуло у кота під лапою, блокувало її, а потім його маленький стрімкий кулак розчавив ніс хулігана, як тістечко. Плачучи, Хапайко почав жалібно нявчати: - Мишенятко, любесеньке, відпусти! Ми більш не будемо. Ми станемо дуже-дуже чемними. Пищик посміхнувся: - Не бійся. Я вас не чіпатиму. Лише обіцяйте, що ніколи не кривдитимете слабких та беззахисних. - Обіцяю, обіцяю! – зашморгав носом Хапайко. – А як же Давайко? - Ти його виховуй. Власним прикладом, - намагаючись говорити голосом Вчителя, порадив Пищик. *** З того часу мешканці чудового міста Сага, ніколи не бачили двох бандитів – Давайка та Хапайка. Кажуть, ніби коти так злякались Пищика, що відтоді перестали хуліганити і пішли працювати на птахоферму – діставати курчат з інкубатора. А проте, можливо, й не на птахоферму, а в цирк – клоунами, розважати дітей. Та це не важливо. Важливо інше: коти стали зовсім іншими і не заважають спокійно жити чесним людям. А Пищик виріс і став пілотом. Він літає високо-високо на своєму літаку та дивиться згори: чи не кривдить хтось слабких та беззахисних. Чи не потрібна комусь допомога? Та ось він летить, бачите?

Чи знаєш ти, мій допитливий друже, чому ворони такі чорні і крикливі? А чому у слона такі великі вуха? Не знаєш? Ось зараз я тобі про це розповім. Колись-заколись, коли звірі розмовляли і поводились точнісінько, як люди, у слонів були акуратні маленькі вушка, а ворони пишалися своїм чудовим яскравим оперенням. Так мало бути завжди, але... У том-то і справа, що завжди відбувається щось, що порушує усталений розпорядок. Тож одним чудовим ранком маленьке Слоненятко вирішило спробувати, які цигарки бувають на смак. Воно сховалося у верболозових кущах, запалило цигарку і замилувалося. Йому сподобалося спостерігати, як з хобота повільно випливають сиві коліщатка диму. Напевно, довго б милувалося Слоненятко їх ажуровим плетінням, якби не Розумний Мураха. Мураха біг до мурашника з якихось невідкладних справ, але побачив дим і вирішив поцікавитися: чи не почалася, борони Боже, лісової пожежа. І, замість пожежі, побачив Слоненятко, яке уважно спостерігало за коліщатка диму. – Що ти робиш? – здивовано запитав Мураха. – Палю, – поважно відповіло Слоненятко. – Це шкідливо. Особливо для дітей, – суворо попередив Мураха. – Проте цікаво, – уперто махнуло хоботом Слоненятко. – І взагалі... Я в тисячу разів більший за тебе. Тому порад такої дрібноти слухати не бажаю. І Слоненятко випустило з хобота густу хмару диму. – Нехай я маленький на зріст, але старший тебе за віком, – похитав головою Розумний Мураха. – А до зауважень дорослих треба прислухатися. Ось зараз мені здається, що по комусь із нас хлудина плаче. І ще знаю, що цей хтось – не я. У цей час повз наших співрозмовників летіла Ворона. Її яскраве пір'я так зблискувало на сонці, – аж в очах мигкотіло. Ворона поспішала додому – полосувати поцупленим десь шматочком сиру і тому навкруги дивитися їй було ніколи. (Ти, мій допитливий друже, звичайно ж, завжди уважний і обережний. Особливо на вулиці, чи не так?). На жаль! Мрійливо посміхаючись своїм думкам, Ворона влетіла в ту саму густу хмару диму, котру створило вперте Слоненятко. Ворона вдихнула раз, другий і... втратила свідомість, а її різнокольорове пір'ячко миттєво задимилися і почорніли. Злякавшись, Слоненятко кинуло цигарку, схопило Ворону і почало робити їй штучне дихання. Ворона не подавала жодних ознак життя. – Мурахо, дорогесеньке, – почало благати Слоненятко, – біжи по лікаря! Або поклич моїх батьків. Нехай вони принесуть якісь ліки. Звичайно, Розумний Мураха привів Слона, Слониху і лікаря – Вченого Марабу. Але ж... Як не бився лікар, як не клопоталися Слон та Слониха, Ворона залишалася чорною. Окрім того, відтепер вона втратила можливість розмовляти. Єдине, що вона змогла сказати, це слова: «Украв! Украв! Кар-раул!» Вчений Марабу відкланявся і відбув у важливих і вчених справах. Засмучені батьки-слони надерли вуха неслухняному Слоненяткові. Вуха розпухли і стали схожі на маленькі парасольки. Такими вони залишилися назавжди. Перелякане Слоненятко дало обіцянку батькам: «Ніколи навіть і дивитися на ті жахливі цигарки не буду, чесне слоняче!», а Ворона... Так і літають з тих часів ворони і, побачивши маленького неслухняного курця, б'ють на сполох: «Кар-раул! Кар-раул!». Та ви самі послухайте, чуєте?

Скучив мавпеня Мишко за козенятком Бодею. Дуже йому Бодю побачити захотілось. Він подзвонив козеняті й запросив у гості. Зраділо козеня і швиденько зібралось до теплої країни. Приїхав. Мишко його радо зустрів, пригостив бананами й кокосами. Потім мавпеня зібралося мити посуд. – Почекай, – каже Бодя. – Біля пальми погуляй. Але далеко не йди. Бо у нас тут небехпеки на кожному кроці. – Так-таки небезпеки? – не вірить козеня. – Нехай не на кожному, – погоджується мавпеня. – Тільки все одно, треба знати, як у теплій країні правильно поводитись. І пішов на кухню. Бодя покрутився біля пальми, все роздивився. Потім побачив трішки далі дерево незнайоме. На його вітах висіло щось, схоже на ковбасу. Підійшов Бодя до дерева, зірвав плід, відкусив, пожував… Скривився й сказав: – Фу, як несмачно! Озирнувся: де б його рота прополоскати? Побачив неподалік озеро. Підійшов, озирнувся та й зайшов по коліна у воду. А там його хтось за ніжку – хап! – Ой-ой! Допоможіть! – скрикнув Бодя. На його крик приплив крокодильчик Рильчик. Подивився й питає: – Це ти той Бодя, що до Мишка в гості приїхав? – Я! – кричить козеня. – Допоможи! Бо мене зараз хтось на дно затягне! Пірнув крокодильчик. І за мить ніжка козеняти звільнилась. – Я вільний! – радіє Бодя. – Цікаво, що сталося? Випірнув на поверхню Рильчик і пояснив Боді, що то тато крокодил ледь козеня не вполював – З’їсти хотів, - пояснив Рильчик, – голодний дуже. Я йому пояснив, що ти – гість, тебе їсти не можна. Біжи звідси швидше. Бодя й побіг. Біжить і бачить, що біля купи пальм пасок лежить. Чорний, блискучий! – Подарую мамі! – зрадів Бодя. Підбіг і тільки-но хотів підняти пасок, як він здригнувся, зашипів і над травою піднялась голова тітоньки змії – Чорної Мамби. – Ти хто? – питає Мамба. – Я – козеня Бодя, приїхав до Мишка в гості, – тремтячим голосом відповідає Бодя. – Фу, який необережжжний! – шипить Мамба. – Ще б трішшшки, і я тебе б вкус-ссила. Чому сам вешшштаєшся? Де Мишшшко? – Тут я! – до них підскочило засапане мавпеня. – Ти де запропав? Я тебе шукаю, а ти… – Пішли звідси! – заблагало козеня. – Тут лячно! – Не бійся! Я з тобою! Але ж, чому ти мене не послухався? Чому сам пішов? – Я більше не буду! – тільки й відповіло козеня. А ввечері Боді стало зле. З’ясувалось, що то після плодів ковбасного дерева, які козеня пожувало. Не можна було їх їсти. Довго ще Бодя гостював у Мишка. Але більше без дозволу нічого не їв і наодинці не гуляв. Ще й друзям своїм заприсягався розповісти. І розповів. А ви як думали?

Мавпеня Мишко повернувся додому із далекої холодної країни. Мавпеня до себе друг запросив – козеня Бодя. Сподобалось Мишку в гостях. А найбільше мавпеняті сподобалось смачне частування.  Стара кізочка – мама Боді була знаною куховаркою. Отже, щодня готувала для дорогого гостя найкращі смаколики: вергуни, пироги з маком, вареники з вишнями, а ще – чудовий, наваристий, запашний борщ з грибами. Як спробував той борщ Мишко, то зрозумів, що смачніше нічого в житті не куштував. Коли ж настав час прощатися з гостинними хазяями, попросив у кізочки рецепт. Що треба зробити, що борщ такий смачний та запашний вийшов. Чому попросив? Бо мріяв Мишко повернутися до теплої країни і здивувати тамтешніх друзів: мавпочку Марточку, слоненя Носика, папугу Пугу, жирафика Рафика, страусятка Усю і крокодильчика Рильчика новою незвичайною стравою. Записала кізочка рецепт, Мишко його до кишені поклав. Поцілував кізочку, потиснув ратичку Боді, на орла всівся і «Додому!» сказав. На нього вже всі чекали, бо скучили сильно. Тому вони зраділи, кинулися обіймати мавпеня, розпитувати, як його Бодя зустрічав і що Мишко нового побачив. Мишко з усіма пообнімався, а потім таємничо посміхнувся і запросив до себе на обід: «Вранці приходьте, на вас сюрприз чекає!» Звірята згодились почекати і по домівках розійшлися. Заходився Мишко борщ готувати. Хотів з кишеньки рецепт дістати, дивиться: аж немає там папірця. Мабуть, загубився під час перельоту. Почав Мишко згадувати, що мама кізочка робила. Згадав: вона різала щось довге, щось кругле, щось жовтувате, вкрите світло-коричневої шкіркою і щось велике, розчепирене… Подивився в холодильнику. Знайшов банан і зрадів: Ось воно, довге! Потім апельсин взяв. Ось воно, кругле! Знайшов батат. Ну точно! Це ж те, жовтувате, вкрите світло-коричневої шкіркою. Ананас дістав. Трішки не схоже, але ж воно теж, розчепірене. Порізав все, у каструлю кинув.  Далі згадав, що не тільки водою це заливають. Глядь: у холодильнику лише кокос залишився. Мишко його розбив, кокосове молоко у каструлю вилив, води додав і – на вогонь. Потім ще м’ятою присипав. Бо ж зелененьке теж у борщі плавало. Стоїть каструля на вогні, парує. А мавпеня тим часом пішло душ прийняти. Після дороги все ж таки! З душу вийшов – вогонь вимкнув, каструлю кришкою накрив, у ліжечко вмостився та й поснув. Вранці прибігли друзі. Мишко під пальмою стіл накриває, радіє. «Зараз вони справжнього борщу спробують, – маракує, – Він їм сподобається». Друзі спробували й здивувались. – Це ж звичайнісінький компот, – сміються. – Не може бути! – не вірить Мишко. Спробував – і зрозумів, що не борщ це, зовсім не борщ! Соромно йому стало. А друзі заспокоюють: – Нічого, іншим разом звариш. То, мабуть, день у тебе нещасливий був. Довелось Мишкові до Боді телефонувати. Стара кізочка все зрозуміла. Терміново з орлом рецепт та горщик зі справжнім борщем передала. Посмакували звірята борщем, але вирішили, що банани у них кращі за все. Посумував Мишко, але що поробиш? Тепер, коли друзів до себе запрошує, бананами пригощає. У теплій країні до них усі звикли. Та, може, воно й на краще? Справжній борщ варити він так і не навчився.

Козеня Бодя дуже гарно каталося на ковзанах. А все чому? А тому, що жило воно у зимовій країні. Там зима люта, тримає довго. Отже, якщо хочеш розважатись – зроби ковзанку. Або каток. Це ж легко! Виходь на подвір’я та його водою залий. Поки ковзани вдягаєш, вода замерзнути встигає. Мавпеня Мишко, друг Боді, давно мріяв покататись на ковзанах. Воно ж нічого складного! Тільки ковзани вдягнеш – і їдеш. Особливо, якщо ти такий меткий... Так собі розмірковував Мишко. У теплій країні, де жив Мишко, катків не було. Звідки? Навіть, якщо на воду холодним повітрям подути. Вода ніби замерзає, аж поки вдягнеш ковзани, крига розтає. Залишається лише в калюжах брьохатися. А, якщо води багато, то й поплавати, наче в басейні. Дізнався Бодя про мрію Мишка і запросив його до себе, до зимової країни. Зрадів Мишко і швидко зібрався. Побіг до головного льотчика – альбатроса, домовлятися. Той не відмовив. От мавпеня за день до козеняти і прилетіло. Обнялися друзі, привіталися, до Боді пішли – снідати й перевдягатися. Справа в тому, що Мишко в шортах та легенькій камізельці приїхав. Він же ніколи справжньої зими не бачив. А воно зимно. Вітер свистить, сніг мете, намети вище голови! Замерз бідний Мишко. Ледь до хатки Бодіної добіг. Старенька коза хлопчаків спочатку молоком пригостила. По шматочку паляниці дала. Бодя теж подбав про товариша. Дістав штанці й курточку, рукавички, шапочку. Мавпеня одягнуло все з радістю. Тепер йому тепло, можна на прогулянку йти. Взяли звірята ковзани – і на ставок подалися. Бодя пояснив, що ставок, коли замерзне, краще за катка стає. І крига там гладенька, і грошей платити не треба. Вдягнув Мишко ковзани. Вийшов на кригу. І зрозумів, що не так воно й легко, – поїхати. Який би ти не був меткий, а вчитися треба. Козеня над Мишком не сміялося, почало друга вчити. Вони за лапки трималися, разом біля берега їздили. А інші бігуни на середину поїхали. Там були песик Гам, свинка Плям курчата Кук та Рік. Вони весело перегукувались, ганялись один за одним й намагались підстрибнути якнайвище. Найкраще це виходило у курчат, бо вони ще й крильцями собі допомагали. Курчатам аплодували, а пташкам це подобалось. Підморгнули вони одне одному і разом здійнялися у повітря. А потім Кук і Рік, ніби літаки, пішли на зниження. Ту-дух! Гострі леза глибоко прорізали кригу. Крига тріснула і курчата опинилися у темній холодній воді. Як голосно зарепетували бідолашні! Звірята кричали, метушились, але підійти ближче до ополонки з темною водою боялися. Лише Мишко не розгубився. Швиденько скинув ковзани, розігнався і стрибнув через ополонку. Перелітаючи над водою схопив Кука за довгу шию і витяг його з води. Опинившись на іншому боці ополонки, Мишко поклав Кука на кригу й знов стрибнув. Шу-ух! І Ріка так само було врятовано.  Бодя і Гам підхопили курчат і понесли їх до лікарні. А там вже досвідчена лікарка кішка Нява привела їх до тями. Дорослі й дітки подякували Мишкові за мужність.  Але звірята тепер вдягають ковзани лише на катку. Бо на ставку це робити небезпечно. А ви, друзі, зі мною згодні?

В останній день старого року на гірці в парку було гамірно і весело. Діти грали в сніжки, ліпили снігових баб, каталися на санчатах. Деякі з'їжджали з гірки, стоячи на ногах, а деякі – на животі. Це було чудово! І ніхто нікому не робив ніяких зауважень. Мами готували святкову вечерю, а тата їм допомагали. Бабусі випікали чудові торти і прикрашали тістечка. Звичайно, коли мами проводжали своїх дітей на вулицю, вони їм казали: – Діти, будь ласка, грайтеся біля будинку. – Так, мамусю, не хвилюйся, ми від дому – нікуди, – відповідали діти. А потім, як завжди, вони забували про те, що обіцяли мамам і дуже скоро потрапляли у парк, на льодову гірку. Взимку сонце сідає рано, і діти не помітили, як почало вечоріти. Темні тіні потихеньку огорнули землю. Минько, разом із молодшою сестричкою Дарусею, захекавшись в черговий раз, піднялися на гірку. – Минько, всі пішли по домівках, тільки ми з тобою залишилися, – сказала Даруся братові. – Нам теж час повертатися, – відповів їй Минько. – Бо ми ж мамі не сказали про те, що на гірку пішли. Він розгорнув санчата і, притримуючи мотузочку, запропонував сестрі: – Сідай попереду. Ще раз з’їдемо і – гайда! – додому. – Ой, Минько, дивися, там щось яскраво світиться! – весело закричала Даруся. – Дійсно, ніби сонечко вдруге сходить, – спантеличено почухав потилицю брат і задрав голову. Діти побачили, як навпроти них, у повітрі, завис незвичайний плаский предмет, що переливався яскравими різнобарвними вогнями. – Може, це летюча таріль? – припустив Минько. – Думаю, нічого вона нам не зробить. Повисить – і полетить у своїх справах. А ти не гай часу марно. Сідай скоріше. – А що це – летюча таріль? – запитала Даруся, слухняно сідаючи у саночки. – Ну, це такий непізнаний летючий об’єкт, – повторив Минько почуті колись слова. – А навіщо вони? – не вгамовувалась допитлива сестричка. – Так на них же прибульці літають. – Хто-хто? – Прибульці. Істоти такі. Розумні. Вони літають на тарелях – таких собі незвичайних і нікому не відомих пристроях. Їх ще об’єктами називають. Тому що вони невпізнані, – пояснив Минько і влаштувався позаду Дарусі. – Яка вона красива, ця таріль, – захоплено сказала Даруся. – Он, як блищить! Як гірлянда на ялинці. Минько міцно обхопив Дарусю. Санчата полетіли вниз. Діти їхали і не зводили очей з яскравої небесної гості. А вона спускався все нижче й нижче. Раптом від неї простягнувся яскравий фіолетовий промінь і ліг на доріжку, якою мчали санчата. Діти відчули, що вони відриваються від землі. Саночки ковзали по променю прямо до літючої тарелі. – Ой, Минько, наші санчата перетворилися на літачок, – весело кричала Даруся. Вона була зовсім маленькою й анітрохи не боялася. Минько налякано мовчав. Він щосили притискав до себе сестричку, щоб вона не впала. – Цей промінчик немов повітряна дорога, – розгублено думав він. – Куди ми летимо? І що робити? У цей час санчата досягли летючої тарелі й перед ними розкрився люк. Даруся та Минько на санчатах в’їхали в середину тарелі й люк за ними закрився. Діти опинилися у відсіку – темній кімнаті зі скошеними стінами. Тепер вже й Даруся злякалася й заплакала. – Хочу додому, до мами. – Тихіше, Даруся, не скигли передчасно. Прибульці добрі, – спробував заспокоїти сестру Минько. – Тоді навіщо вони нас сюди затягли? – не вгамовувалася Даруся. – Може, познайомитися хочуть. Поговорити. – А я не хочу з ними знайомитися. Додому хочу-у-у... – розмазувала сльози по щоках Даруся. Минько заспокоював сестричку, а сам уважно оглядався. Звичайно, йому було дуже страшно, але він намагався не показувати свої почуття маленькій. Навпаки, заспокійливо посміхнувся, взяв сестричку за руку і підвів до стіни. Стіна була прозорою, наче скло, але коливалася й мерехтіла, наче святкова мамина сукня. – Дивися, Дарусе, які тут зірки. Бачиш, мерехтять, немов дихають. – Чому вони такі великі? І вони... тріпочуть, – прошепотіла Даруся. – Напевно, ми відлетіли з Землі і зараз наближаємося до зірок, – припустив Минько. – Не хочу наближатися, – ще гірше заплакала дівчинка. – Тихіше, дивися, як цікаво! – До-о-до-о-му хочу-у-у! До ма-аа-амусі! – Не реви, прибульці нас покатають і відвезуть на Землю, – заливався соловейком Минько. Але Даруся заплющила личко долоньками і продовжувала нечутно плакати. Раптом щось зашелестіло, відкрилися невидимі раніше двері і в отворі з'явилися дві небачені істоти. Діти вжахнулися, адже прибульці виглядали справжніми потворами. Товсті, наче бочки, тулуби, величезні голови з єдиним виряченим оком, довгі кошлаті вуха... Із великої пащі стирчали довгі зелені зубищі, а руки нагадували хижі лапи з безліччю кривих кігтів. Даруся глянула на них і знову міцно заплющила долоньками очиці. Чудовисько щось прогарчало, але, на свій подив, Минько зрозумів його: – Ми мешканці лиходійської планети Чуча. Зараз ми проходимо випробування, щоб отримати вищу лиходійську ступінь. Викравши вас із Землі і зробивши нашими рабами, ми удостоїмося відзнаки від самого Чучугури.  – Це наш Головний лиходій, – пояснив другий прибулець і ошкірив зуби у жахливій посмішці. – Негайно відвезіть нас на Землю, – виступив уперед Минько, закривши собою Дарусю. Він намагався якомога сміливіше дивитися на потворне страховисько. – На нас матуся чекає, – крикнула Даруся. – От і нехай чекає, – злобно блимнуло оком чудовисько і заскреготало гострими зубами. – Чим більше гидот ми зробимо, тим краще, – підтримав його товариш, потираючи лапи із задоволеним виглядом. – За кілька хвилин виходимо на безпечний для нашого корабля курс і тоді вже ніхто не зможе вам допомогти, – злостилися огидні істоти. Минько і Даруся з жахом дивилися на них. Вони настільки перелякалися, що й плакати не могли. Раптово на одній зі стін спалахнув екран. По ньому нескінченною низкою побігли якісь знаки. – Невже нас засікли? – одночасно підскочили обидва страховиська і заплескали кошлатими вухами. – Увага, чучани! Увага! – пролунав тихий мелодійний голос. – Ви чуєте нас? Чудовиська сіпнулися й переглянулися. Потім неохоче відповіли: – Так, чуємо. – Вас було затримано під час порушення Всесвітнього закону добра і справедливості. Ми, його захисники, наближаємося. Готуйтеся зустріти наш корабель, – продовжував говорити хтось невидимий. Було видно, що злидні налякалися, бо почали дрібно тремтіти, клепали виряченими очами і клацати зеленими зубищами. – Приготуйтеся до стиковки кораблів, – наполегливо промовив голос. – Ваші вказівки виконуємо, – слухняно заторохтіли чучани і почали квапливо перемикати якісь держаки. Тепер, коли їх самих було впіймано, вони перетворилися на тихих, переляканих і зовсім не страшних капловухих гладунів. У відсіку запанувала тиша, порушувана лише клацанням держаків, кнопок і клавіш. Одна стінка відсіку ковзнула в бік і на порозі з’явилося троє істот, у блискучих зелених комбінезонах і високих чорних чоботях. Вони були схожі на людей, тільки шкіра в вирізнялась яскраво-помаранчевим кольором. – Чучани, ви знаєте, що всі ваші шкідливі вчинки фіксуються на моніторі системи стеження? – пролунало суворе запитання. – Так, знаємо, – пробелькотів один чучанин. Другий тільки дрібно тіпався, опустивши тремтячі вуха на плечі. – Ви знаєте, що на того, хто порушує Закон Справедливості, чекає покарання? – продовжував один з прибульців-рятівників. Чучани стверджувально кивнули. – Ми розберемось, чи винні ви обидва або хтось винен більше, – палець прибульця вказав на одного з чучан. – Ідіть у свою каюту і чекайте там. Чучани миттєво зникли. Тепер рятівники приязно всміхнулися дітям. – Що, злякалися, маленькі мешканці чудової планети Земля? Заспокойтеся! Зараз ми повернемо вас додому. Переходьте на наш корабель, – запропонував старший прибулець. Він обійняв їх за плечі і повів до виходу. – А саночки... забули, – несміливо прошепотіла Даруся. – Дійсно, ваші саночки, – спохватився їхній рятівник, і діти з подивом побачили, як саночки, немов живі, поїхали за ними слідом. Разом вони увійшли до великої світлої каюти і стіни за ними зімкнулися. – А що буде з ними? З чучанами? – запитав Минько. – Корабель чучан ми відправимо на їхню планету. Потім заблокуємо її атмосферу і чучани протягом трьох тисячоліть не зможуть нікуди літати, – пояснив прибулець. – А хто ви? – запитав Мишко. – Ми – Небесні Рятувальники, – відповів йому новий друг. – І де ви живете? – Ми живемо на планеті Лю, яка знаходиться дуже далеко від Землі. В усі часи ми боролися проти зла, насильства і жорстокості. І так буде завжди. – Так ви – наші друзі? – заплескала в долоні Даруся. – Так, ми друзі всіх добрих людей, які живуть у Всесвіті. Подивіться, діти. Ми наближаємося до Землі, – покликав їх прибулець, який сидить біля пульту. Діти присунулися до нього і подивилися на екран. Відчувалося, як стрімко вони мчать крізь темряву до Землі, рідного дому. – Ось ми і прибули, – приязно посміхнувся старший прибулець. – До побачення, діти. – До побачення. Дякуємо! – подякували рятівників Мишко і Даруся. – Сідайте на саночки, – їх новий друг кивнув і легко торкнув клавішу на великому пульті керування. Як тільки Даруся й Мишко всілися на саночки, загорілося яскраве сріблясте світло, ковзнуло по дітям, опустилося по санях і простягнулося крізь двері до низу – наче крижана стежечка з гірки. Даруся і Мишко ледве встигли помахати новим друзям на прощання, як саночки вже летіли по блискучому променю вниз – прямо до хвіртки рідного дому. Біля хвіртки на них чекала стривожена мама. – Де ви запропали? – плакала вона, обіймаючи дітей. – Ми з татом вже всіх ваших друзів обійшли. Не знали, де вас шукати! – Мамусю, не плач. Зараз ми все-все тобі розповімо, – заспокоювали її Даруся й Мишко. Раптом в небі спалахнуло яскраве світло. – Що це? – здивувалася мама і глянула вгору. Мишко і Даруся теж підняли голови. У небі з’явився велетенський напис золотими літерами: «ДРУЖБА НАЗАВЖДИ. З НОВИМ РОКОМ!»

Мавпеня Мишко разом із слоненям Носиком грали у футбол.  – Бух! – Мишко вдаряє по м’ячу. Той летить у ворота. – Тух! – слоненя відбиває м’яч хоботом.  – Фу-ух! – і м’яч, наче ракета, піднімається вгору.  – Ой-ой-ой! – кричить папуга Пуга, якого м’яч збиває у повітрі. – Плюх! – робить Пуга і падає на землю…  Ой, ні, вибачте! Насправді, Носик встигає підхопити Пугу в повітрі. Але наляканий папуга довго лається. Він лається так довго, що починає вечоріти, а повітря стає холодним. Всі дивуються. Адже у теплих краях холодне повітря не віє.  Мишко піднімає голову й дивиться на небо. А небо дивиться на Мишка і плює чимось мокрим і холодним.  – Це сніг! Справжній сніг! – злякався Пугу. – Я бачив по телевізору. Але у нас снігу не буває! Ми не звикли до холодів. Ми всі замерзнемо! Що будемо робити? – Як що? – спокійно відповів Мишко. – Дай-но мені свій телефон. І він зателефонував своєму знайомому – козеняті Боді. Бодя жив у далекій зимовій країні. Але він був справжнім другом Мишка. І знав, як допомогти. Невдовзі і Носик, і Пугу, і навіть пташка Секретар отримали теплі светрики з козячої вовни. Мама Боді їх дуже майстерно плела! Тепер звірята і птахи з теплої країни не лякаються холодів.

Мавпеня Мишко жив у теплій країні на пальмі. На пальмі росли смачні й солодкі банани. Ними Мишко снідав, обідав і вечеряв. Отже, готувати й мити посуд йому було не потрібно. Залишалось лише робити зарядку, читати книги і дивитись телевізор. Одного разу по телевізору розказали про козеня Бодю, який жив у далекій зимовій країні. Бідака хворів і навіть не мав сил стрибати. Лікарі з’ясували, що для лікування Боді потрібні смачні й солодкі банани. Але ж у країнах, де є зима, банани не ростуть. Дізнавшись про це, Мишко замислився. Дума-думав – і надумав! Він знайшов великий ящик і зібрав усі банани зі свого дерева. Потім заклеїв ящик і написав на ньому: «Далека зимова країна. Козеняті Боді».  Ящик був дуже важкий. Довелось гукнути слоненя Носика, - щоб допоміг. Коли слоненя дізналось про Бодю, воно з радістю погодилось допомогти. Пташка Секретар поставила печатку і гукнуло трьох орлів. Саме вони мали віднести ящик до зимової країни. Повернулись орли з радісною звісткою. Вони сказали, що скуштувавши банани, козеня одужало. Воно навчилось високо стрибати і бере участь у спортивних змаганнях. А Мишкові козеня надіслало подарунок. Тепер мавпеня має жилетку, шапочку та рукавички з козиної вовни.

Якось прокинувся юнак від дивного сну, та й до ранку не зміг потім заснути. Все ніяк той сон не полишав його думок. Настав ранок, а думки так і не знайшли собі місця. От і вирішив він людей попитати. Можливо, хоча б хтось та й допоможе звільнить голову від зайвих речей. Йде він собі, йде, коли бачить пастух отару жене. От він й запитує у нього: Пастух подумав, та й відповів йому: Подякував йому юнак, та й пішов собі далі так і не зрозумівши, що насправді краще.  Йде собі він, йде, а на зустріч йому рибак. От і питає він у нього: Рибалка подумав, та й відповів йому: Подякував йому юнак, та й пішов собі далі так і не зрозумівши, що насправді краще.  Йде собі він, йде, а на зустріч йому купець. От і питає в нього: Купець подумав, а потім ще, а потім відповів: Подякував йому юнак, та й пішов собі далі так і не зрозумівши, що насправді краще.  Пів дня він вештався, людям надокучав. Сам нічого не зробив та й інших від роботи відволікав. А вдома старенькі батьки то біля худоби управляють, то на городі картоплю копають. Повернувся засмучений юнак додому, та й запитує у батька: А той йому у відповідь: Взяв старий до рук сокиру та й почав колоти дрова на зиму. А юнак, так і не зрозумівши, що насправді краще, почав ті дрова носити.

Якось потрапив маленький їжачок до осіннього саду. Поглянув довкола, а на верхівках дерев червоніють яблука. Та такі гарні, такі смаковиті, що йому захотілося якесь яблучко зірвати. Тягнеться він, тягнеться, а дотягтися не може. «Потрібно вище!» – подумав їжак. А в цей час, неподалік, пробігало зайчисько. Побачив його колючий, та й мовляє: – Зайчику, а зайчику, допоможи мені, будь ласка, зірвати он те червоне яблучко. А я з тобою поділюся. Зайчик відразу й погодився. Мабуть, також був не проти посмакувати смачним яблучком. І от, заліз їжачок на зайця. Тягнуться вони, тягнуться, а дотягтися не можуть. «Потрібно ще вище!» – подумав їжак. Коли неподалік, пробігала лисичка. Побачив її колючий, та й мовляє: – Лисичко, а лисичко, допоможи нам, будь ласка, зірвати он те червоне яблучко. А ми з тобою ним поділимося. Лисичка відразу й погодилася. Мабуть, також була зовсім не проти посмакувати смачним яблучком. І от, заліз їжак на зайця, заєць на лисичку. Тягнуться вони, тягнуться, а дотягтися не можуть. «Потрібно ще вище!» – подумав їжак. А в цей час, повз той сад, пробігав вовк. От колючий йому і каже: – Вовчику, а вовчику, допоможи нам, будь ласка, зірвати он те червоне яблучко. А ми з тобою ним поділимося. Вовк відразу й погодилася. Мабуть, також хотів посмакувати смачним яблучком. І от, їжак на зайця, заєць на лисичку. Лисичка на вовка, а вовк вперся чотирма лапами в землю, та й тримає увесь той тягар на спині. Тягнуться вони, тягнуться, а дотягтися не можуть. «Потрібно ще вище!» – подумав їжак. Коли дивиться, а до них ведмідь наближається. От він йому й мовляє: – Ведмедику, а ведмедику, допоможи нам, будь ласка, зірвати он те червоне яблучко. А ми з тобою ним поділимося. А ведмідь у відповідь: – Щоби я, та на собі, та тримав увесь той тягар! Та нізащо! Звірі засмутилися, та зажурилися. А ведмідь підійшов до яблуні, гепнув своєю ведмежою лапою по стовбуру, що яблука й посипалися немов осінній дощ. Взяв він декілька яблук та й подався своєю дорогою. Зрадів їжачок. Зраділи й усі інші звірі. Набрали вони собі яблук, хто скільки зміг узяти та й розійшлися по домівках.

Якось зібралися хижаки лісу разом, та й почали вихвалятися, хто з них най-най небезпечніший у лісі. – Я найбільший та найсильніший серед вас! – заричав ведмідь. – А я найнебезпечнішу зграю маю! – завив вовк – Ми разом й не таких ведмедів здолаємо! – Куди там вашій силі та зграї до моїх хитрощів? – мовила лисичка – Кого завгодно зможу перехитрити! – Можливо хитрість твоя й насправді чогось варта, та кмітливість зайця, тобі не перехитрити! – зауважив ведмідь. Обурило це лисичку, от вона і мовила: – Значить так тому і бути. Хто упіймає зайця, той і буде найнебезпечнішим! Почув їхню розмову соловей, та й полетів новиною ділитися. Летить по лісу, та й щебече: – Хижаки хочуть хитрістю та силою зайця упіймати! А в цей час, вухастий, винюхував глибоку яму, яку мисливці вирили. Почув він про новину, та й мовляє: – Е-ні, для того, щоб мене упіймати, не лише сила та хитрість потрібні. Тут іще талант потрібно мати! Посміхнувся вухастий, та й поскакав на зустріч ворогам. Коли дивиться, йде ведмідь дерева гне, гілки ламає. А позаду вовк із лисичкою біжать. Сховався зайчик за деревом, зірвав листочок лопуха, скрутив його в трубочку, та й почав говорити страшним голосом: – Ей ведмідь, скажи лисиці, хай лисиця вовку скаже, хай той вовк силу покаже! Злякалися звірі, занепокоїлися, та й мовляють один одному: – Чуєш, руда! – каже ведмідь. – Та звісно ж чую! – відповіла лисичка. – То вовку, передай! – продовжив клишоногий. – Так і я чую! – мовляє вовк ховаючись за лисичкою. – То сходи, подивися, хто там такий сміливий! – прошепотів ведмідь. – Чому я? – запитав вовк піджавши хвоста. – Так тебе ж кличуть! – в один голос мовили звірі. Не мав вовк вибору, та й пішов один уперед. Побачив він зайця, та й погнався за ним. А зайчик підбіг до тієї ями, став з протилежної сторони, та й чекає на вовка. Біжить сіроманець, не дивлячись під ноги, та як упаде в ту яму, як гепнеться, що аж в очах потемніло.  Повернувся вухастий до хижаків та й знову мовляє страшним голосом: – Ей, руда, скажи ведмедю, хай ведмідь силу покаже й біля вовка в бою поляже! Злякалися звірі, куди ж вовк подівся? Занепокоїлися, та діватися нікуди, адже найнебезпечнішими звірами у лісі були. Тож, пішов ведмідь на голос, та й також потрапив до ями. «Лишилося ще лисичку перехитрити» – подумав зайчик. Зірвав він листочок лопуха, скрутив у трубочку та й тільки-но зібрався кликати лисичку, як соловей йому посміхаючись: – Не кричи! Втекла лисичка навіть не дочекавшись тебе! Зрадів зайчик своїй перемозі та й пішов собі геть. А вовк з ведмедем так і лишилися у ямі. Сидять та й чекають. От і запитує вовк у ведмедя: – Як думаєш, довго нам ще лисичку чекати? А той йому: – Ні. Думаю, найближчим часом, заєць і її упіймає!

Якось равлик, черепаха та слимак вирішили позмагатися у швидкості. От і каже равлик: – На змаганнях, під3мка, найважливіша річ, тому я покличу усю свою р1у! Щоби прийшли вболівати за мене матуся та татко, дідусь та бабуся, брати та сес3. А ще, у7 своїм друзям розповім. Та вони про100 с3батимуть від щастя! – А я – каже черепаха – 1ак! Тож змагатися буду без під3мки. – А слимаки, взагалі, майс3 у швидкості, і тому, їм під3мка не потрібна! Тут головне ві2га! Насправді ж, що слимак, що черепаха не мали ні р1и, ні друзів. – То коли почнемо змагання? – запитала черепаха. – Переду7, потрібно знайти відповідне місце для змагань – мовив слимак, повисши на кленовому ли100чку. – А давайте на городі старого фермера, неподалік від покинутого пі2лу! Там і місця багато і ніщо не заважатиме. – запропонував друзям равлик. – Добре, домовилися. Тоді давайте через г1у, на городі. – погодилися друзі. Домовилися, та й розішлися. Слимак, увесь час думав як йому схи3ти. Звісно ж, він ні на хвилину не сумнівалася у своїх здібностях, але ж черепаха, за розмірами, була набагато більшою. «Якщо я переможу черепаху – подумав слимак – то подолаю ще одну сх1ку своїх досягнень. Головне, не 100яти на місці!» Равлик сумнівався у перемозі, тому хотів о3мати гарну під3мку, щоб хоч якось себе підбадьорити. І от, нарешті настав той час, коли потрібно починати змагання. Та на тому городі зов7 порожньо. Лише маленький с3ж смакує смор1ою та 40и бавляться кі100чками з вишень, розколочуючи їх об 100вбур дерева. І немає там ні равлика, ні черепахи, ні слимака. Але куди ж вони усі поділися? Насправді ж, нікуди не поділися. Про100 вони ще повзуть... і, можливо таки, хоч до Різ2 та й доповзуть. Друзі, як ви уже помітили, замість деяких літер автор казки використав цифри. Чи всі змогли прочитати казочку? Якщо вам подобається такий формат, залиште, будь ласка, свій відгук у коментарях. Автору та редакції проекту важлива ваша думка.

Одного разу татусь зайшов до хати з великою картонною коробкою. − Що там, що там!? – вигукували діти в нетерплячці смикаючи його за руки. − Спокійно, козенята, зараз побачите. − Татусь узяв ножиці й заходився розпаковувати посилку. Всередині був незрозумілий блискучий предмет овальної форми. – Це − робот-косарка, − гордо повідомив татусь. − Я думала це іграшка, нецікаво, − махнула рукою та пішла до своєї кімнати старша доня. − Мені цікаво, він такий класивий − заплескала в долоньки найменша донечка. − А що він вміє? – серйозно спиталася середня донечка. − Він замість мене коситиме газон, а я тим часом зможу гратися з моїми дівчатками, − татко обійняв донечок і поцілував кожну в гладеньку щічку. Так Робот-косарка оселився в саду. Кожного дня він виїжджав зі своєї хатинки виспівуючи: «Чік-чук, чік-чук…» й поступово скошував всю відрослу травичку, від чого газон ставав все густішим і густішим. Дівчатка радісно бігали довкола, перестрибували, тікали, ховалися, уявляючи, що він з ними грається. А він і справді грався. Навмисне то пришвидшувався, то стишувався, обирав такий шлях, щоб наблизитися до дівчат, але не зачепити. Того ранку Робот-косарка, як завжди, виїхав на роботу. Він тихенько гудів та чиркав своїми лезами, зістригаючи свіжу поросль, коли раптом помітив щось яскраве. Зазвичай, коли діти залишали на газоні іграшки, Робот-косарка намагався їх об’їхати та не пошкодити, але цього разу це була не лялька, і не м’ячик, а щось геть інакше. Робот-косарка завмер, споглядаючи неочікувану красу. Вона росла на тонкій стеблинці й увінчувалася кількома рядами ніжно-рожевих пелюсток, і він вирішив змінити траєкторію й залишити квітку. Всю ніч Робот-косарка думав про квітку, а щойно вийшло сонечко, попри програму, поїхав просто в те місце, де зустрів її вчора й остовпів від захвату: вона була така свіжа, така прекрасна, розквітла та розпушена погойдувалася на легкому вітерці та виблискувала краплинками роси на ніжних пелюстках. Робот-косарка старанно обстриг травичку довкола, а квітку залишив. Виконуючи звичну роботу, постійно думав про квітку, та час від часу змінював маршрут, щоб ще і ще раз проїхати повз рожеву красуню. На третій день, виспівуючи свою веселу пісеньку: «Чік-чук, чік-чук», Робот-косарка поспішав до квітки, але не зміг її впізнати. Яскраві пелюстки згорнулися й зів’яли. Нещасний нічого не міг вдіяти, лише з сумом дивився та гудів моторчиком. Він не бавився з дітьми, а понуро косив траву, сумно повторюючи: «Чік-чук, чік-чук…» Коли пішов дощ, Робот-косарка заїхав у свій будиночок, але частина корпусу залишилася на дворі, й вода, немов сльози, стікала по його чорній, блискучій поверхні. Щойно злива вщухла, Робот-косарка поїхав до квітки, але від неї залишилося лишень облетіле стебло. *** Минув рік. Робот-косарка кожного дня старанно стриг газон і часом згадував про чудову квітку, яка полонила його моторчик. І от одного дня, як завжди охайно підстригаючи травичку, він помітив яскраво-рожеву пляму. Спантеличений наблизився і зрозумів, що серед газону утворилася ціла галявинка з рожевих квіточок. Кожна була схожа на іншу і водночас особлива. Зачарований Робот-косарка не міг відірватися від цієї краси. − Татку, татку! Дивися, лобот зламався. − Зараз розберемося, − тато нехотя сповз з плетеного крісла та пішов приминаючи травичку. − Що з ним? – найменша доня прибігла подивитися, що цікавого відбулося в її світі. − Схоже, програма зависла. Треба його перезавантажити. − А може він милується квітками? Такі галні, і коли вони вилосли… − Робот неживий, доню. Це просто механізм. − А може ти не будеш його пе-лезавант-аннжувати? − Чому? − Нехай ця краса тлошечки побуде, будь ласка, найменша доня прохально склала рученята. − Добре. Тоді втікай, я страховидло, яке їсть смачненьких, пухкеньких дівчаток, − татусь побіг за донею, залишивши щасливого Робота-косарку милуватися найпрекраснішими у світі квітами.

Високо на небі жила маленька Зірочка. Вона любила дивитися на землю і спостерігати як живуть люди та тварини. Їй було одиноко самій. Зірки, навіть, в одній галактиці, мешкають за мільйони кілометрів одна від одної. Вони спілкуються, відсилаючи світлові сигнали, проте, нашій зірочці хотілося справжнього близького та душевного спілкування. Одного разу маленька побачила, як з неба падає зірка, яку вона давно знала і вважала своєю подругою. Це було неймовірно прекрасно й водночас жахливо. Зірочка заплакала. *** Кожного дня Зірочка думала про далеку землю – голубу планету, яка так разюче вирізнялася поміж інших і про зниклу подругу. Ці думки бентежили її та зовсім позбавили спокою. Одного разу Зірочка загадала бажання: «Хочу опинитися з подругою на землі». Щойно вона його вимовила, як золоті ниточки, на яких вона висіла мільярди років, обірвалися й відчайдуха полетіла. Вона не падала вниз, бо в космосі немає верху та низу. Вона прямувала до омріяної планети Земля. *** Плюх… Перелякані рибки розпливлися в різні боки. Вони побачили сяйво й хмару блискучих бульбашок…  Зрештою, діставшись дна океану Зірочка спинилася. Почувалася розгубленою та засмученою. Дивилася крізь чисту прозору воду на своїх сестер на небі та сумувала. − Привіт. Ми давно на тебе чекаємо, − Зірочка здивовано озирнулася. Навкруг неї кружляли морські зірочки, що відливали всіма відтінками червоного. Їхній танок справляв надзвичайне враження. − Ви такі гарні. Та ми не знайомі, − морські зірочки розсміялися і навкруг них утворилися веселі кольорові бульбашки. − Ти мене не впізнаєш? – звернулася на неї гарна морська зірка з перламутровим відливом. − Я та сама зірочка, що була твоєю подругою. Ми всі, коли падаємо з неба, потрапляємо в океан та перетворюємось на морських зірок. – Маленька Зірочка подивилася на себе і зрозуміла, що вона така, як решта.  Це її так розвеселило, що вона почала ворушити промінчиками в танку, який підхопили подружки. Всі закружляли у хороводі. Життя зірочки відтепер не триватиме мільярди років, але вона отримала те, чого найбільше хотіла – справжнє душевне спілкування. 

Яринка дуже любила книжки. В три роки вивчила алфавіт, в п'ять вже самостійно читала великі казки. Дівчинка прочитала все, що містила домашня бібліотека і засумувала. Одного дня вона йшла зі школи й побачила книжковий магазин. Він завжди був на тому місці, але вона знала, що книжки дорогі, тож заходити не наважувалася. Цього дня Яринка не купувала булочку в шкільній їдальні, тож вирішила завітати до магазину і подивитися, чи не вистачить їй коштів на книжку. Вона несміливо штовхнула двері й потрапила в чудовий світ. Навкруг неї височіли сотні полиць з різноманітними книжками. Були там і товсті енциклопедії в тиснених обкладинках, і солідні багатотомники класиків давнини, філософські трактати та господарські посібники. В кутку біля вікна містилися шафи з дитячими книжечками. Біля них спинилася Яринка. Вона брала то одну книгу, то другу, і кожна містила загадку й запрошувала до пригод. Дівчинка незчулася, як настав вечір. До неї підійшов господар. Всі його кликали Книжкар. Ще його дід відкрив цю крамницю. − Я можу чимось допомогти маленькій пані? − Вибачте, хотіла купити книжку, але вони всі такі чудові, що вибрати не змогла, − дівчинка потупила оченята додолу, − А ще вони дорогі, а в мене лишень це, − і вона розгорнула долоньку на якій лежав дріб'язок. − Мені подобаються дівчатка, які люблять читати. Можу запропонувати тобі угоду: ти замітатимеш підлогу та витиратимеш пил на полицях, а я дозволю читати ті книжки, які забажаєш. *** З того часу Яринка кожен день ходила допомагати Книжкареві. Часом, коли не було покупців, вони разом читали цікаві історії про захопливі пригоди. Одного дня Яринка як завжди прибігла до крамниці, але на дверях висів великий амбарний замок. Вона постукала, позаглядала у вікна, Книжкаря ніде не було. Сумна дівчинка повернулася додому. Ввечері мама повідомила, що власника крамниці забрала швидка допомога. *** На ранок Яринка пішла до лікарні. Кремезна тітка у білому халаті сказала, що чоловік, який схожий за описом на того, якого шукає дівчинка, лежить в третій палаті. Він справді був там. Тяжко дихав, а до тіла було приєднано різні трубочки. − В нього трапився серцевий напад, і він без свідомості, − повідомив лікар, що саме прийшов на обхід. Яринка засумувала. Вона дістала з сумки книжку, яку вони напередодні розглядали удвох і почала читати вголос. Минуло кілька годин й лікар знову зазирнув до палати: − Серцебиття нормалізувалося, стан стабільний, і хворий зараз може прийти до тями. Ти щось зробила? − Я йому читала.  − Продовжуй. Не розумію як, але це гарно на нього впливає. Яринка почала читати далі, але книжка скінчилася. Їй дуже хотілося врятувати Книжкаря, тож вона продовжила історію вигадуючи на ходу. І от вже до Маленької відьмочки, героїні тієї книжки, прилетіли в гості дракони та їхня принцеса Катруся з іншої. Всі казки змішалися та закрутилися в новій історії вигаданій Яринкою. Запищав апарат і хворий відкрив очі. Яринка відразу гукнула лікаря. *** За тиждень Книжкаря виписали і Яринка знову завітала до магазину. Вона була дуже рада обійняти свого друга. − Я чув все, що ти мені читала, але так і не зрозумів як Маленька відьмочка потрапила в одну казку з Катрусею принцесою драконів? – Книжкар примружив очі й хитро поглянув на Яринку, а вона посміхнулася у відповідь. − У казках і не таке трапляється.

На березі тихої річки, що несла свої води до Чорного моря, ріс дуб. Він мав товстий стовбур, густу крону і був улюбленцем навколишніх дітлахів, які залазили на віти та сиділи бовтаючи ногами. Маленька Яринка час від часу приходила до старого дубу зі своїм другом Лесиком. Хлопчик був старшим за неї на три роки, й вона дуже любила з ним гратися. Діти вилазили на дерево і Лесик розповідав чарівні історії. Крім Яринки, ті оповідки слухав листочок, що висів над гілкою, яку уподобали дітлахи. Листочок мріяв про далекі краї, небувалі пригоди, але найбільше йому хотілося побачити море про яке так захопливо розповідав хлопчик. *** Прийшла осінь. Листя на дубі стало кольоровим. Один за одним сипалися листочки, лишень, наш малюк міцно тримався за материнську гілку. Йому було дуже страшно падати ниць.  Почалися перші приморозки. Дні ставали коротшими, ночі довшими, а малюк все висів. Одного разу налетів шквальний вітер. Він розгойдував дерево, підіймав опале листя та розбурхував річку. Розбишака зірвав листочка, покрутив його та кинув на воду, а стрімка течія понесла вперед. *** Спершу малюк нічого не розумів, але поступово заспокоївся та озирнувся довкола. Він бачив незнайомі пейзажі, села, мости, людей, човни… «Я ж тепер корабель!» − зрадів листочок. Він гордо вигнув черешок та віддався течії, яка стрімко понесла його вперед. Листочок не сумував за гілкою, бо розумів, що зрештою відірвавшись від неї зможе побачити світ, про який так багато чув від дітей. Одного разу він зачепився за колоду, яка стирчала з води. Кілька днів відпочивав на одному місці, згадував своє життя на дереві й навіть почав думати, що, можливо, варто залишитися, та за кілька днів засумував й попрямував далі. *** Пропливаючи повз ліс, листочок побачив, що маленький жовтий метелик потрапив у порив вітру та опинився на середині річки. Його кидало в різні боки й листочок зрозумів, що бідоласі потрібна допомога. Він змінив курс так, щоб підхопити метелика в момент падіння.  Йому вдалося врятувати бідолаху, і він обережно підплив до берега й залишив метелика в безпеці. За час свого плавання листочок з жовтого перетворився в темно-коричневий. Він навчився ловити пориви вітру та вибудовувати траєкторію руху. *** Зрештою річка винесла листочок в море. Він відразу здогадався, що це воно. Вода стала солоною та безмежною. Щасливий листок гойдався на хвилях та пірнав у морську піну. 

Як тільки лунає «Врятуйте! Рятуй!» за справу береться герой — Порятун. Він всім допоможе і всіх порятує — про кожну біду — одразу почує! Живе Порятун не тут і не там! Живе десь далеко? Чи може он там під ліжком, на дереві, чи може у снах? Живе Порятун у дитячих думках! Він має гарне чорняве волосся? Так то ж не волосся, то вам так здалося! Він схожий на кущик із колючок? Який же він кущик, Порятун — їжачок! Як стане цікаво і хтось запитає: яку ж супер силу той Порятун має? То відповідь, друже, доволі проста — він має у серці багато добра!!! От якось в біді опинилася білка, що з гілки на гілку літала мов бджілка. Літала-стрибала, стрибала-літала, аж поки із гілки раптово не впала. Та вмить Порятун білочку упіймав і разом з нею на гілку помчав. Такий він у нас, сміхотун-веселун, безстрашний, відважний герой Порятун! А вчора, їжак, врятував п'ять волів, від зграї страшенно голодних вовків. Хоч сили й не рівні були, але ж факт — герой Порятун незвичайний їжак! Він став перед зграєю голодних вовків, та голосно-голосно зареготів. Такого, вовки, ще не чули й донині, злякались й втекли, запищавши як свині. А якось, коли в їжака була нежить, хтось вигукнув грімко: «Рятуйтесь, пожежа! Подалі втікайте від тої біди!» Й налякані звірі в роздріб, хто куди. Зайчата у нірки, білки на гілки, синиці, куниці, лисиці в домівки. Усі поховалися, чекаючи дива: пожежу здолає лише сильна злива! *** Та небо безхмарне й дощу не бувати, і все навкруги починало палати. І кожне звірятко опинилось в біді, що зайчик у нірці, що пташка в гнізді. А полум’я в лісі палало й палало, і вітром серпневим вогонь роздувало. І плакали звірі, кричавши: «Рятуйте!» О сили небесні, звіряток почуйте. Та в мить, коли віра зникає в серцях, коли дах тримає лиш іржавий цвях. Коли безнадійно чекаєш біди — приходить герой, що врятує завжди! І з нежитю, з кашлем та слабкістю в тілі, герой Порятун тук як тут, і вже в ділі. Наляканим звірям він допомагає, із вогняних рук бідолах визволяє. Кричить Порятун: «Виходьте з домівок, втікайте з дерев та втікайте із нірок! І дружньо, без паніки, мерщій до ріки, пірнайте у воду й ховайтесь туди!» І вилізли звірі зі своїх домівок: з верхівок дерев, із кущів та із нірок. І рушили разом до річки звірята: дорослі, старі, молоді та малята. І бігли, і падали звірі й губились, очима вперед, нінащо не дивились. Штовхали, топтали, турляли, сварились, бо ж паніка в їхніх серцях поселилась! І раптом, хтось вигукнув: «Рятуйте дитя, в корінні із терену застрягло зайча» Та слів цих, мабуть, ніхто не почув, окрім їжачка, Порятун це відчув. Він швидко схопив малюка із полону, й миттєво помчався, забувши про втому. І всім, хто від натовпу того відстав, хоробрий їжак допомагав! І сил вже не було, і важко, і тяжко він ніс на спині черв'ячка та комашку. Губами, їжак, тримав зайченя, а в лапках маленьких, затис бджоленя. І боляче було, і гаряче дуже, *** та наш їжачок не лишився байдужим. Він з останніх сил врятував бідолах, та й впав до землі, мов поранений птах. Скрутився в клубочок, заплющивши очі, й лишився чекати останньої ночі. Бо ж звірі в безпеці, усіх врятував, безсилий їжак засумував. Та раптом, зайчиха, лапками тиць: «Тримайся колючий й мов м’ячик котись!» І швидко, торкаючись голок клубка, їжачка покотила немов колобка. А потім, до лісу, приїхали люди, які погасили пожежу усюди. Зраділи звірята: вовки та куниці, зраділи ведмеді, зайчата й лисиці. Нарешті, нарешті скінчилося лихо, нарешті навколо спокійно і тихо. От тільки усе згоріло дотла, немає, на гілці, для пташки гнізда. Жучки, черв'ячки, єноти та білки, лишилися зовсім одні, без домівки! І ні де сховатися звірятам в ночі. І як далі жити? Хоч плач, хоч кричи. Та знову їжак взявся за діло, герой, як-не-як, підбадьорив уміло. Сказав Порятун: «Разом, ми сила! Збудуєм домівки нові та красиві!» І взялися звірі гуртом працювати, теплі оселі собі будувати. І грюкали, стукали, рили, ліпили аж поки домівки нові не зробили! Ось так і скінчилась історія ця, хоча, ще далеко до самого кінця. Бо ж справ ще багато, і лихо бунтує — Герой Порятун усіх порятує!

Маленька Яринка жила з мамою та татом в новій трикімнатній квартирі. Дівчинці подобався світлий інтер'єр та сонечко, що заглядало у вікна. Але ввечері, коли приходив час лягати спати, маленька сумувала. Раніше вони жили в гуртожитку, спали втрьох на розкладному дивані й вона звикла тулитися до теплої маминої спини. Тепер мала власну кімнату. Там було багато повітря та місця для ігор, проте, вночі, залишаючись наодинці, Яринка думала про страхи. Щойно світло згасало, великий плюшевий ведмідь перетворювався на монстра з ртутними очима, ляльки на скелети, а за шторами ховалися привиди. Яринка залазила під ковдру й лежала так всю ніч. *** Одного разу мама, як завжди, почитала Яринці казочку, прочинила двері балкону, щоб було не спекотно спати й побажавши: «На добраніч», − вийшла вимкнувши світло. Дівчинка хотіла швидко сховатися під ковдру з головою, коли раптом почула дивний звук. Він не лякав її, навпроти зачаровував мелодією. Вона прислухалася. Хтось грав не сопілці. Яринка сіла на ліжку, спустивши ніжки додолу, тоді скочила й пішла на балкон. Підійшовши до поруччя, побачила, що на сусідньому балконі стоїть хлопчик. Яринка заслухалась, такою дивовижною була його гра. Коли мелодія стихла, дівчинка почала плескати в долоньки. Вона хотіла винагородити музиканта. − Привіт. Ти чого ще не спиш? − звернувся до неї хлопчик. − Я почула твою музику й прийшла. А сам, чого ще не в ліжку? − Вдивляюся в темряву. − Що робиш?  − Колись, коли я був маленьким, як ти, то дуже боявся залишатися вночі у кімнаті один. − Яринка подумала, що він не набагато старший, але промовчала, бо сама ж щойно боялася. − Мені скрізь ввижалися страхи. Одного разу я втомився боятися й вирішив поглянути на них. Мені було дуже моторошно, але я розплющив очі та зробив це. В моїй кімнаті стояв великий іграшковий кінь. Вночі він перетворювався на людожера. Кінь став першим, на кого я поглянув скрізь темряву. Дивився до тих пір, аж поки людожер знову не перетворився на коника. Тоді встав з ліжка і зазирнув під нього. Завжди боявся, що там хтось живе, але коли придивився, виявилось, що нікого там немає. Так робив з кожним предметом, який мене лякав. Коли в кімнаті не лишилося страхів, я вийшов надвір, ми тоді жили в приватному будинку, тож я мав для дослідження чималу площу. Поступово, день за днем, я вдивлявся в темряву. І, знаєш, одного разу відчув, що страхів не залишилося, натомість темрява дарує мені чудові образи. З того часу я вдивляюся в неї, щоб побачити цікаві історії про інші світи, загадкових істот та веселі пригоди. Якщо не будеш боятися, то розповім тобі якось. − Я нічого не боюся. Тепер теж вдивлятимусь в темряву, як ти. Розкажи історію, будь ласка, − Яринка сіла на плетене крісло, що стояло на балконі та підтягнула ніжки, а хлопчик перехилився зі свого балкону, щоб вона краще його чула. − Я розповім тобі про піратів та таємничі острови, а потім ти підеш спати й вже ніколи не бачитимеш страхів, а лишень чарівні історії. Домовилися? − Так. З того часу в Яринки з'явилася таємниця − темрява приховує багато цікавих речей, тож варто подолати страхи та вдивитися в неї.

Галинка дуже хотіла самокат. Щоб був блискучий, аж до осліпу й з рожевими колесами, які світяться вночі. І от нарешті тато приніс подарунок. Він був ще гарніший, ніж в її мріях. Галинка вдягнула новеньку спідничку, зав'язала коси стрічкою та поїхала в парк кататися. Вона мчала назустріч вітру і їй здавалося, що перехожі обертаються та дивуються, яка вона стрімка та гарненька. Спідничка розвивалася і ніжно тулилася до голих ніжок. Катаючись парковими доріжками, вона помітила, що на лаві одиноко сидить повненький хлопчик з кирпатим носом вкритим веснянками. «Він, мабуть, не займається спортом, раз так розтовстів, − думала дівчинка, − буду кататися повз нього, нехай дивиться та заздрить. Може, теж почне чимось займатися». Вона пролетіла повз хлопчика разів з десять. Минаючи кирпатого товстуна вдавала, що не помічає, як він дивиться на неї. Галинка думала, що хлопчик захоплюється її вправністю та почувалася зіркою. Замріявшись та остаточно зарозумівшись, дівчинка не помітила кошеня, яке вибігло на переріз. Було пізно спинятися, й щоб не задавити малого, Галинка різко крутнула руля в бік та злетіла з самоката, прошкрябавши колінами по асфальту. Лежала розтягнувшись посеред доріжки й почувалася нещасною. Зі стогоном перевернулася й сіла роздивляючись зчесані коліна з яких сочилася кров. − Забилася? Дай руку, допоможу стати, − Галинка підняла очі й побачила, що поряд неї стоїть той самий хлопчик. Під пахвою в нього була милиця, на яку він спирався всім тілом. Вільну руку простягнув їй назустріч, пропонуючи допомогу. Галинка відчула нестерпний сором. Цей хлопчик виявився хворим, а вона вважала його ледачим. Він набагато кращий за неї, такий добрий та уважний. Дівчинка взяла простягнуту руку, підвелася й пошкутильгала до лавки. Хлопчик йшов слідом. Присівши, діти розговорилися й Галинка дізналася, що хлопчика звуть Лесиком, і він раніше дуже любив грати у футбол. Мріяв стати чемпіоном як Роналдо, але захворів й тепер прогнози невтішні. Лікарі кажуть, що скоро він не зможе ходити навіть на милицях. Галинка щиро шкодувала цього милого хлопчика. Ввечері за Лесиком прийшла мама, і він повільно, спираючись на милиці, пішов додому. Галинка теж пішла, тримаючи самокат в руках. Кататися їй не хотілося. *** Наступного дня Галинка цілеспрямовано мчала на самокаті в бік знайомої лавки. Лесик вже був на місці. Дівчинка сіла поряд і показала замазані зеленкою коліна. Діти говорили. Лесик, який через хворобу мав багато часу, прочитав безліч книг. Він розповідав Галинці про далекі острови, піратів та неймовірні пригоди. Відтепер Галинка їздила в парк не просто так. На неї чекав друг. Коли вона думала про нього, на душі ставало тепло та радісно. Так минув місяць. Одного разу Галинка приїхала на знайоме місце, але Лесика не знайшла. Вона чекала майже годину, зрештою втомилася й поїхала додому. Настрій відразу зіпсувався. Наступного дня дівчинка знову поїхала шукати Лесика, але хлопчик не з'явився, і вона зрозуміла − сталася біда. **** Коли мама поцілувала доню та побажавши: «На добраніч», − вийшла з кімнати, Галинка скочила з ліжка та витягнула з-за шафи віник. Вона відкрила вікно, осідлала свого «коня» й вилетіла в ніч. На небі стояв повний місяць. Галинка задумала складну справу. Вона знала, що в лісі живе Головна відьма й саме до неї направлялася смілива дівчинка. Діставшись лісу Галинка приземлилася. З-за кущів вийшов вовчик: − Мої вітання, шановній відьмочці. − Привіт, вовчику. Мені конче необхідна Головна відьма, проведеш мене до неї? − Ти знаєш, що Головна відьма, насправді ніяка не відьма. Вона значно давніша. Колись була слов'янським божеством, на ім’я Дана, але люди забули про неї й тепер вона живе тут. Будь з нею обережна. За пів години друзі опинилися на галявині біля річки. Хата Головної відьми була схожа на невеликий дерев'яний теремок. Галинка піднялася скрипучими сходами й несміливо прочинила двері. Посеред кімнати стояла висока струнка жінка. Її розпущене волосся відливало синім кольором, а очі були такі голубі та глибокі, що дівчина задивилася. Вона уявляла її старенькою бабусею. − Заходь, якщо прийшла. Й Сірого клич. Знаю, що він на дворі чекає. − Добрий вечір, − проказала Галинка та гукнула на двір: − Вовчику, заходь!  Сірий нехотя бочком увійшов до кімнати. На нього зашипів великий чорний кіт, що спав на лаві біля вікна. − Я тут посиджу, − вклався на передні лапи в кутку. − Розповідай з чим прийшла. − Хочу попросити допомоги. Мій друг тяжко хворий і крім вас ніхто не здатен його врятувати. − Подивимось. − Жінка дістала залізний тазик, плеснула води й проказала заклинання. За мить, як на екрані телевізора, з'явилося зображення. Дівчинка побачила Лесика, який сидіть на лікарняній койці, його маму та чоловіка в білому халаті. Лікар говорив, а мама плакала. Галинка не чула слів, але Дана сказала, що прочитала по губах: − Хлопчику завтра ампутують ногу. У твого друга, дуже важка хвороба, але я можу йому допомогти. − Будь ласка, дуже вас прошу, − благально склала рученята Галинка. − Ти майбутня відьма і знаєш, що за все в житті доводиться платити. Ціна буде високою. − Що завгодно, − відповіла не розмірковуючи. − Я хочу твій вказівний палець, − Головна відьма дивилася серйозно і Галинці стало страшно. Як це віддати палець? Але ж вона сама пообіцяла що завгодно. Вовчик, який чув цю розмову, підвівся і його шерсть стала дибки. Він відчув небезпеку, а кіт знову вигнув спину та зашипів. − Беріть, − дівчинка простягнула руку відьмі. Та взяла з полички великі ножиці й піднесла їх до пухкої дитячої долоньки. Вовчик приготувався стрибати, Галинка закусила губу та замружила очі... Раптом Головна відьма розсміялася. − Забирай свою руку. Бачу, що ти смілива дівчинка і щиро прагнеш врятувати друга. Я візьму іншу плату. Хочу твій самокат. − Добре, відказала з полегшенням Галинка, − їй було шкода новенький татів подарунок, але це ж це не палець, а звичайна іграшка. Головна відьма махнула рукою, і самокат з'явився в кімнаті, ппроказала чарівні слова і він зробився зовсім маленьким. Вона поклала його в банку й закрила кришкою. − Консерви на майбутнє, − хмикнула. Узяла іншу банку, відлила в маленьку пляшечку рідину з неї, щось прошепотіла й дала дівчинці. − Сьогодні вночі маєш оббризкати цим зіллям свого друга, але треба поспішати, поки не заспівали півні. Зараз ти увійдеш в ці двері й опинишся в палаті Лесика. Прощавай, − Головна відьма показала на різьблені дверцята великої шафи, що стояла в кутку. Дівчинка підійшла до дверей, і вони відчинилися. Вона подякувала та ступила в темряву, а вовчик стрибнув слідом. *** Друзі опинилися в лікарняній палаті. На ліжечку тихо посапував Лесик. Глинка відкрила пляшку та збризкала хлопчика чарівним зіллям. Коли вибралися на двір, Галинка згадала, що віник залишився в лісі. − Як же я потраплю додому? − Я тебе підкину, сідай, − вовк підставив свою блискучу чорну спину, а Галинка сіла верхи, як на коня, і вони помчали нічними вулицями. *** Наступного дня в парку Лесика не було. Не з'явився він і через день. Галинка ходила до їхньої лави в надії його зустріти цілий тиждень. Одного разу поверталася зі школи й побачила, що на майданчику хлопці ганяють у футбол. Вона зупинилася та стала спостерігати. Серед спітнілих червоних хлопчаків ледве впізнала Лесика. Він виглядав цілковито захопленим грою й більше не здавався товстим, навпаки став спортивним та підтягнутим. Дівчинка вилізла на парканчик та всілася звісивши ноги. Їй було цікаво, з яким рахунком закінчиться тайм. Нарешті хлопчаки награлися й Лесик помітив Галинку. − Привіт, − загукав радісно. − Я зараз перевдягнуся й проведу тебе додому, хочу розказати цікаву історію. Почекаєш? − Звісно почекаю, − сказала посміхаючись Маленька відьмочка.

Галинка гарно навчалася, слухалася, допомагала мамі, поливала квіти та малювала олівцями, а ще вона мала чарівну силу. Її бабусю люди вважали відьмою і прапрабабусю, і прапрапрабабусю. Відьмівство передавалося в їхній родині через покоління по жіночій лінії. Мама в це не вірила, і з часом, Галинка перестала розповідати про свої здібності. Одного разу мама занедужала. З ранку вона не пішла на роботу, а лежала в ліжку і тихенько стогнала. Дівчинка підійшла та торкнулася лоба. Він був гарячим. Мама не відповідала на її запитання і Галинка зрозуміла, що сталася біда. Дівчинка зайшла до комори та узяла віник, відкрила вікно, осідлала свого «коня» й вилетіла на двір. Голуби, що полюбляли підвіконня їхньої квартири для філософських бесід, перелякано розлетілися, а стара ворона Клара невдоволено сказала: «Кар, літають тут всякі…» Маленька відьмочка набрала висоту та сховалася від сторонніх поглядів за хмарами. Це був її перший політ, але розмірковувати над його механікою вона не мала часу. *** Приземлилася в лісі. Щойно босі ноги дівчинки, яка забулася взути черевики, так поспішала допомогти мамі, торкнулися землі, на зустріч їй вийшов сірий вовк. − Мої вітання, юна пані, − проказав здивовано розглядаючи незнайомку. − Добрий день, пане вовк, − ввічливо привіталася, перекидаючи ногу через потріпаний віник. − Ви у справі тут, чи проїздом? − У дуже важливій справі, вовчику. Моя мама тяжко хвора. Потрібні цілющі трави. − Я знаюся на травах. Ми − вовки завжди лікуємося за допомогою рослин. Ходімо зі мною. Дівчинка поспішила за сірим вовком. Вона знала, що з незнайомцями не варто розмовляти, але була настільки схвильована долею матусі, що зовсім забулася про це правило. Дорогою вони спілкувалися і Галинка дізналася, що вовк має діточок − трьох маленьких вовченят та красуню-дружину. Він виявився дуже люб'язним і показав Галинці трави, які знімають жар, знижують температуру, лікують горло та позбавляють від нежиті. За пів години дівчинка назбирала цілий пакет цілющого зілля. Вона подякувала новому другові та обіцяла завітати на гостину і принести щось смачненьке для його вовченят. *** Мамі стало гірше. Галинка не витрачаючи часу побігла на кухню. Вона вже вміла запалювати плиту, тож поставила на вогонь велику каструлю та почала готувати відвар. Маленька відьмочка не мала рецепту, але її несвідоме містило знання накопичені пращурами, тож вона відключила логіку та віддалася відчуттям. Зілля остудила на балконі та налила в чашечку. Перший ковток до маминих стулених вуст вдалося залити не відразу. Далі пішло легше. Змучена хвора випила все і відразу заснула. Заснула маленька Галинка, скрутившись, немов кошеня, на килимку біля ліжка. Зранку мама прокинулася та позвала доню, яка вже поралася в хаті. Почувалася краще і Галинка налила їй ще цілющого чаю. Мама швидко одужувала, але дівчинка не зізналася, що літала в ліс, а сказала, що купила чай в аптеці біля будинку. Коли мама остаточно одужала та пішла на роботу, Галинка дістала свій віник, пакет цукерок та пачку сосисок і полетіла в гості до нового друга. Так дівчинка та вовчик потоваришували. На них ще чекало безліч цікавих пригод разом.

Кіт і професор жили в маленькому будиночку на краю міста. Професор закінчив академію, прочитав безліч філософських книжок, а кіт був просто мудрим. Вони сиділи й милувалися заходом сонця, сьорбаючи терпкий трав’яний чай. Перед тим як лягти спати, друзі завжди зазирали в чарівне дзеркало, щоб переконатися, що в їхньому світі все добре. Цього разу побачили, що на місто суне величезна зграя драконів. «Біда!» - вигукнув професор і схопивши кота під пахву, як був в халаті та капцях, вибіг на вулицю. За рогом жив оракул. До нього зверталися лишень у випадках, коли ніхто інший не міг дати ради. Оракулу було понад тисячу років. Ніхто не знав звідки взявся і що він за істота. Коли професор увірвався в його покої, Оракул сидів на терасі й погойдувався в плетеному кріслі. Він давно втратив здатність дивуватися, якщо вона в нього й була колись. Поява пізніх гостей його не стурбувала. Він спокійно вислухав переривчату оповідь професора, млосно подивився в далечінь і мовив:  − Тобі потрібен хтось, в кого чисте серце й розум.  Після цієї фрази оракул закрив очі, що означало – розмову скінчено. Професор не скидаючи темпу побіг далі. Він прямував до центральної площі міста, посеред якої стояв портал. Через нього ходили не часто, бо ніхто не знав, як він працює, а ризику містяни не любили. Але не цього разу. Професор притиснув кота і тихо прошепотів: «Хтось з чистим серцем і розумом». *** В дитячому будинку був відбій. Малята тихо сопіли в своїх ліжечках. Не спала, лишень, Катруся. Боялась страхів, що приходили до неї, коли засинала. Дівчинка не мала тата, а нещодавно захворіла та померла мама. Її відправили в дитячий будинок, де кожну ніч чекав кошмар. Катруся з усієї сили намагалась не спати. «Все ж заснула», − подумала Катруся, коли побачила посеред кімнати сивого чоловіка в халаті, капцях та котом під пахвою.  − Ми шукаємо того, хто не боїться драконів, − випалив професор.  − Я не боюся, − сказала Катруся і додала: − Мої кошмари набагато страшніші. − Ходімо з нами, треба поспішати, − професор простягнув руку, Катруся подала маленьку долоньку й за мить всі опинилась на міській площі. Професор тягнув Катрусю за руку і біг на захід, туди де таборилися страшні дракони. Дівчинка ледве встигала. Кіт нарешті вирвався з міцних обіймів і чимчикував слідом, гордовито піднявши пухнастого хвоста. За кілька хвилин товариші вийшли за місто. Сонце сіло і на небі панував повний місяць. Здалеку виднілося поле на якому отаборилися чудовиська. Професор спинився. Його коліна тремтіли.  − Далі ти сама, будь ласка, − сказав і заплакав. Катруся пішла. Вона повільно наблизилась до величезних рептилій:  − Добрий вечір, панове дракони. Дракони відповіли:  − Добрий, а ти хто така? − Я − Катерина Іванівна, − Катруся зробила реверанс. Драконів зацікавила ця маленька невідома їм істота. Вони посадили її біля багаття та почали розпитувати. Катруся розповіла про дитячий будинок, про маму й тата, про свій світ, про мобільні телефони та Інтернет… Дракони уважно слухали, кивали головою, кілька разів нишком утирали сльози, ставили питання та щиро дивувалися. Коли дівчинка вибилась з сил і заснула, дракони дбайливо вклали її на картатий плед та прикрили пухнастою ковдрою з шерсті єдинорога. Вперше Катруся бачила веселі кольорові сни. Кошмари пішли назавжди, бо нарешті знайшлися ті, хто її вислухав. На ранок дракони сказали, що не збиралися нападати на місто, а просто подорожують, спостерігають природу, дивуються. У них такий стиль життя. Головний дракон, що носив червоний шарфик й завжди усміхався, запропонував Катрусі стати їхньою принцесою і дівчинка погодилася. З того часу вони подорожують разом: маленька дівчинка та сім драконів. *** Кіт та професор вечорами п'ють чай з яблучним пирогом та заглядають в чарівне дзеркало, щоб переконатися, що в Катрусі все добре.

У старому лісі, між високих хвойних дерев, знаходиться школа для звіряток. А у тій школі навчаються дітки багатьох усіляких тваринок: лисичок та вовків, зайчиків та хом’ячків, білочок та черепашок... І є в тій школі вчителі, які вчать писати та читати; є директор та завуч, коридори та класи, зошити та книги, уроки та перерви... і все-все-все інше, що є у звичайних школах. І от якось на уроці, запитав вчитель у першокласників, хто їхній найкращий друг, і всі вони одразу почали вигукувати. - Мій найкращий друг Антон, ми з ним граємо у бадмінтон! — сказав маленький сірий вовк Степан. - Моя подруга Іринка, дала мені мандаринку! — мовила руда білочка Катерина. - А у мене, а у мене, найкращий друг хом'як Євгене! — вигукнуло мишеня Михайло. Всі, всі, всі розповіли про своїх друзів, окрім одного маленького зайчика Івана. - Ну що, Іване, а хто твій найкращий друг? — запитав вчитель. Усі звірята притихли, бо ж цікаво стало, адже з Іваном, через його на-а-айдовші вуха у класі, ніхто не хотів товаришувати. Підійнявся зайчик, подивився на однокласників, та й мовив: Кращого не знайдеш — татко, він як свято! Кожен день його чекаєш, кожен день йому радієш, Коли поряд — обіймаєш й довгі вуха свої грієш. Він приходить пізно та йде з дому рано. Але тато завжди поряд, коли мені погано. Міцно обійме сина, з краплиною сльози. Кращих друзів не знайти, ніж наші батьки. Хто мій найкращий друг? Найкращий друг — матуся! Поряд з ненькою рідненькою, я нічого не боюся! Ні темряви в ночі, ні зливи за вікном, Я відчуваю захист під маминим «крилом». І хоч я вірних друзів у класі не знайшов, Я знаю, що завжди зі мною мамина любов. Вона обійме сина, з краплиною сльози. Кращих друзів не знайти, ніж наші батьки. І тоді, інші звірята поаплодували зайчику, бо ж кожен з них любив своїх батьків. Усім їм стало соромно, через те, що вони не хотіли товаришувати з ним. Від тоді, у зайчика, з’явилося дуже багато нових надійних друзів.

Якось сиділо два найкращих друга на галявині, та й цукерки їли з однієї торбинки. – О, полунична карамелька! Це ж моя улюблена цукерка! — мовив зайчик смакуючи смаколиком — Я б з десяток таких з'їв! Подивився на нього його найкращий друг — сіренький вовчок, та й сказав: – І куди б вони тобі влізли? Ти ж більше ніж п'ять не подужаєш! Заплигало зайченя. Зачепили його слова товариша. – То ти погано мене знаєш, друже! Я й двадцять цукерок зможу з'їсти! – Двадцять? — з посмішкою запитав сіроманець. – Так, двадцять полуничних цукерок та два шматки яблучного пирога! Здивувався вовк. Як це так? Невже таке мале зайченя з'їсть більше за нього? – А я, — каже вовк — зможу з'їсти цілий магазин цукерок! «Цілий магазин цукерок це ж набагато більше за двадцять!» — подумав вухастий. А тоді підвівся, поглянув довкола, та й мовив: – А я, коли голодний, то ладен з'їсти пирога, в зріст о-он того дерева! Малий показав своєю русявою лапкою на високу сосну, вершина якої виднілася поміж інших дерев. «Нічого собі» — здивувався вовк — «з таким апетитом й з десяток вовків можна проковтнути». – А я, коли голодний, то зможу з'їсти — вовк зробив маленьку паузу, думаючи з чим би порівняти свій апетит, а потім радісно вигукнув — зможу з'їсти височезну гору шоколаду та запити його океаном абрикосового компоту. «Ого як багато. Випити цілий океан. Це ж який величезний апетит у вовка» — подумки прошепотіло зайченя, а потім: – Ну якщо ти так багато можеш з'їсти солодкого, то нехай остання цукерка буде твоя. Вухастий сидів з повним животом й вже не міг більше їсти. От-от ніби лусне. Вовк також наївся до не схочу. Він поглянув на торбинку та й мовив: – Знаєш друже, апетиту сьогодні немає! Залиш краще її собі, потім з'їси. Це ж твоя улюблена, полунична. Ось так й завершилася їхня суперечка щодо того, хто більше з'їсть солодкого. Вухастий попрощався з вовком, забрав цукерку та й побіг до своєї нірки. До-о-овго дивився він на карамельку, аж поки не заснув. Мабуть, зрозумів, що сказати куди легше, а ніж зробити.

Так сталося, що мене сховали між слів цієї казки. Та так добре сховали, що я й сам не можу себе знайти. Тому, пропоную тобі відшукати мене. І так, для початку, потрібно представитися. Я іграшка. Звичайна пожежна машинка. І в мене, як й в усіх інших іграшок, є ім'я. І звучить воно так — Ути-кути-тути-віу! Звісно ж, не я собі це ім'я обрав. Його мені подарував мій найкращий друг — Іван. До речі, я його улюблена іграшка. Ну що, юний читач, якщо ти не проти, то почнімо мене шукати. очалося все з того, що я, разом зі своїм товаришем, поїхав гасити пожежу.  так швидко поїхав, що після підлоги, мої колеса торкнулися стіни. есь там, я звернув праворуч й поїхав по настінній полиці та дверцятах шафи. іве дзеркало заднього виду добряче стукнулося об стіну, але це нас не зупинило.  ван увесь час кричав “вперед”, тому, в який би ми бік не їхали, ми завжди їхали вперед. овті смуги шпалер, миготіли в моїх очах так швидко, що я не встигав їх рахувати. оли Івана покликала матуся, то від маху руки, я полетів в дальній куток кімнати. пинившись на підлозі, я подивився довкола, та довкола було дуже темно. ені тут страшно одному, тому пропоную почати шукати мене?

Зібрався якось вовк до річки, риби половити. Прийшов, поглянув, а довкола — тиша. Дістав він вудку, наживив на гачок черв’ячка, закинув його у воду та й спостерігає за поплавком, спершись на стовбур акації, що росла на берегу річки. Сидить й чекає. І хоч навколо дув легкий вітер, а кущі та віти дерев час від часу поволі хиталися, поплавок рибака ніби стояв на місці. Аж раптом, смик-смик. Зрадів вовк, підскочив та як смикнув вудку. Дивиться, а на гачку рак повис. Засмутився сіроманець й відпустив його назад до води. В цей час, прилетів грак. Примостився на гілці старого дерева, та й спостерігає за вовком. А той знову закинув вудку й чекає. Аж раптом, щось як смикане, що вовк ледь на лапах втримався. Тягне-тягне, а витягти не може. Тут навіть й граку стало цікаво, що ж там таке вовк упіймав. Коли нарешті, після декількох хвилин протистояння, витягнув він вудку. Дивиться, а на гачку ракетка тенісна висить. Від сміху, грак ледь з гілки не впав. Так впродовж декількох годин, вудкар те й робив, що усілякі речі з води виловлював. Упіймав він й старого залізного трактора, і пластикового дракона, і віслюка рожевого із гуми. Ось така абракадабра вийшла у вовка. Довго він тягав непотріб, який рак йому на гачок чіпляв. Аж поки все зайве не виловив. Зробив рак свою справу, почистив дно річки від непотрібних речей та й сам схопився за гачок. Дивиться вовк, знову рак висить. І обличчя в нього якесь знайоме. Дуже схоже на того, що він спочатку упіймав. – Чого тобі? — запитав він у нього. – Подякувати прийшов! — вклонившись, відповів рак, а потім сплигнув назад до води. Смішно граку стало, от він й запитує у сірого: – Ну що там, вовчику, риба є? А той йому: – Риби поки що не бачив, а от раків море! Тут грак й гепнувся з гілки. Як так, був же лише один рак. Двічі. А звідкіля ж тоді вовк узяв ціле море раків? А ви що, діти, скажете, скільки вовк упіймав раків? Та й взагалі, скільки раків було у казці? 

Був собі лицар. Стандартний. Знаєте, такий казковий, мужній, безстрашний… (ще кільканадцять усім відомих чеснот) лицар. Блискучі лати, гострий меч, великий щит - повний набір. Що тут казати, його батько був лицарем, дід був лицарем, а прадід, кажуть, взагалі вбив справжнього грифона (трофейну голову якого випадково загубили під час ремонту в одному з сімейних маєтків). Коротше, ви зрозуміли, ну просто справжній архетип героїчного героя. І звали цього лицаря Луїш-Деян. З самого дитинства готували хлопця для подвигу. З самого-самого дитинства. Ще ходити не міг, а вже меча тягав за собою. З юних літ йому все торочили, вбивали в голову, що він має продовжити справу своїх предків й стати най- най- найкращим лицарем усіх часів. Кожного дня бубоніли: «Ти маєш бути сильним!», «Не маєш права на страх!», «Подвиг! От що тобі потрібно!». А що Луїш? Луїш горів цим, жив цим. Як мурасі інстинктивно було призначено тягнути на собі вагу, більшу за себе в кільканадцять разів, так і Луїшу було інстинктивно здійснити подвиг.  Найкращі майстри з усіх куточків світу вчили парубка різним воєнним тактикам та хитрощам. Найкращі ковалі кували йому обладунки та зброю. Найкращі шевці шили йому підштаники. А Луїш все пихтів та ліз зі шкіри, щоб колись той подвиг здійснити й виправдати надії батьків. І настав таки день, коли знайшовся для нашого героя подвиг. В одній таверні, висіло оголошення від самого короля Арнольда: «О шляхетні лицарі королівства, сталася в мене трагедія. Горе! Великий, паскудний, темний, клятий… (ще десять негативних епітетів) змій вкрав мою любу донечку, мою кровиночку, мою красуню… (ще десять позитивних епітетів). Ця гадина (тут король каже про змія) полетіла у високі гори до свого замку. Однак перед тими горами неприступні болота. Сміливцю, який вб’є того змія і поверне мою любу донечку, я насиплю золота, срібла та коштовного каміння у розмірі дванадцять возів, ще я зроблю такий величний бенкет на його честь, що пиво і вино тектимуть ріками. А якщо воїн буде любий моїй дочці, то бути тому сміливцю мені ще й за зятя. Успіхів вам сини честі у цьому поході!» Підпис, печатка. Луїш, як побачив це оголошення, одразу ж побіг на радощах до батька з матінкою. Зібрали хлопця в дорогу. Батько й дядько дали лицарю витривалого коня, велику торбу та купу різної зброї. Мати перехрестила сина й відправила, з Богом, вбивати змія. Їде Луїш три дні й три ночі. Доїхав до боліт. Лізе болотом три дні й три ночі. Ледь не втопився кілька разів, але пройшов. А там густий ліс. Блукає лицар лісом три дні й три ночі. Знайшов гору. Лізе три дні й три ночі. Не та гора. Злізає з не тої гори три дні й три ночі. Знайшов потрібну гору. Лізе три дні й три ночі. От і замок змія. Зібрався духом Луїш, міцно стиснув свого меча та кинувся з криком в середину. Бігає замком, з кімнати в кімнату, шукає потвору. Ніде немає. Все обшукав, залишилася остання зала. Відчиняє двері, готовий вже кинутись та порвати того змія на шмаття, помститися за довгий, болючий шлях. І що ви думаєте? Лежить там лише безголове тіло тієї потвори. Лежить і страшенно смердить. Поруч купа тельбухів, які остаточно свідчать, що цей монстр спустив дух. І видко вже давно. В той момент, серце Луїша ледь не луснуло від такого провалу. Та тут що казати, той замок давно вже не чув такої лайки та не бачив таких сліз прикрості. Він ліз сюди стільки днів та ночей, щоб побачити оце? Лицар ніяк не очікував, що хтось міг звершити подвиг до нього. Це нонсенс, адже в казках і епосах все не так. Там завжди герой перемагає й отримує всі лаври й принцесу… а тут таке!!! Повернувся Луїш додому лише з сумом та ганьбою. Пішов до таверни, а там йому сказали, що це оголошення вже рік як не актуальне. Виявилося, що у хазяїна таверни просто не було часу його зняти. Почувши це – лицар напився з горя, побився і вмер, випадково, спіткнувшись об свій меч. Принаймні так казали люди. Насправді ж, невдаха Луїш навмисно розпустив такі плітки, щоб більш ніхто й не згадував його ім’я. А сам подався світ за очі шукати собі нової слави. Та не знав наш бідкуватий лицар про нову біду короля. Про злого лицаря Арчебальда у багряних обладунках та про нещасну принцесу. Ось вже майже рік як той лиходій володарює престолом. Взяв він собі принцесу в дружини, а короля зачинив у темниці. Десь, глибоко-глибоко під землею, де денне світло навіть найяскравішим промінчиком не в змозі дістатися тієї глибини. До речі, про принцесу Камілу та королівську родину. Сама ж принцеса була милою дівчиною з рудим волоссям, веснянками та двома різнокольоровими очима. Одне блакитне, а інше каре. Мала невелику родимку на носі, а ще одну, трохи більшу, на щоці. Приваблива була, однак, чомусь переймалася через них.  Дівчина не пихата, але й скромною не назвеш. Любила малювати, справжня художниця. Може годинами щось малювала, не виходячи з кімнати, але картини свої комусь показувати боялась. Тож, жодна жива душа їх не бачила. Жодна! Окрім батька. Ну хіба ж можна щось від батька приховувати? От тому й показувала йому своє творіння. Ще б й матусі показала, та матері в неї не було.  Ще коли Каміла була маленькою, королева Агата покинула її й втекла. Так, так й таке буває. Ціле королівство, коштовності, донька, молодий король в розквіті сил… А щось було не так. Чогось було замало. Чогось не вистачає. Або ж навпаки, усього було надмірно багато. Тож вона й пішла. Відтоді ніхто про неї й не чув. З тих пір, король Арнольд, сам виховував доньку. З королівською родиною познайомилися, тепер можна й продовжити розповідь.  Однієї темної ночі, коли король міцно спав, до нього увірвався сон. Ну, принаймні намагався увірватися. Точніше, вже був десь-десь на підході. І ніби ось-ось, ще трішечки та й прийде, але його міцно тримав в своїх сітках той, про кого не можна щось казати. Знаєте такого? Це Угомон! Ловець снів! На жаль, мені не можна розповідати про його походження чи що то за сутність така… Хоча, мабуть трошки я поділюся з вами цією таємницею, і скажу, що він просто є. Є і робить свою роботу…Але тссс, це все велика таємниця. А робота його полягає в тому, щоб постійно плести та розставляти сітки. Великі, довгі, заплутані сітки, крізь які, щоб не змогла пролізти якась мара чи погань. І хоч його сітки бува, не витримують мороку, і де-не-де з’являються дірки, Ловець мовчки пливе їх латати, не видавши із себе жодного звуку. Чи любить він свою роботу? Хтозна. Але точно можна сказати, що Угомон любить колискові, пісні, віршики та забавки. Все це зміцнює його працю та внутрішнє наповнення. Сам же він не страшний і чомусь від нього не чекаєш зла. Його жовтуваті очі — стомленні, однак від них лине тепло. Таке тепло можна відчути, коли дивишся як у печі танцює вогник. Таке тепло можна відчути від маминих рук, від маминої любові. На голові він носить каптур, на якому вишита павутинка. Його вуста скуті, вони не нагадують ні усміху, ні суму. Мабуть, то все через втому. Цього Ловця снів можна сплутати з янголом, бо теж має крила. Чотири лелечі крила. Він не літає. Він не ходить. Він пливе крізь час та простір. Пливе крізь сни. І от тримає він у своїй сітці страшний сон й не пускає його до короля. Та сітка старою була, потертою, що не втримала напруги. Вирвався той страшний сон з полону. Завзятий любитель своєї справи кинувся наздоганяти нахабного втікача, що й сам, зовсім випадково, став частиною сновидіння. Він ще ніколи не бував у чужих снах. Та й у своїх також не бував. Бо ж, ще жодного разу за своє існування не зімкнув очей. Не заснув. Замучений, з блідим обличчям… Угомон узрів страшні муки короля. Побачив його сум за донечкою та зіткнувся обличчям до обличчя з безжалісним лицарем Арчебальдом. Ох, як же він злякався. Як же він шкодував, що впустив той сон до сплячого в’язня. Та згодом зрозумів, що не його то була провина, і що потрібно рятувати короля та його королівство. Вперше в своєму житті він взяв в оберемок сон й потягнув його за собою, щоб поділитися ним з найвідомішим лицарем усіх часів. Лицарем, який ладен здійснити найнебезпечніші подвиги. Лицарем, який не боятиметься ні драконів ні морських чудовиськ, ні відьом чи будь яких інших мерзотних тварюк. Високий та худий, одягнений в довгі подерті лахи, які мішкувато звисали на тонких кінцівках. Босими ногами та з шиєю, обгорненою волохатим шарфом, який сплела йому сестра Соня, тягнув Ловець той сон на своїх повислих плечах, аж поки не натрапив на одного чоловіка в обладунках. «То це ж справжній лицар! То це ж герой усіх часів. От він мені й допоможе!» — подумав Ловець снів. Та на жаль, саме невдаха Луїш виявився тим лицарем, якого зустрів Угомон. І от він показує сплячому лицарю сон, як короля закували в темниці. Як кати знущалися з його старого тіла, і як прекрасна принцеса страждає, живучи в муках поряд з поганцем. А Луїшу то що? Його сон це смаколики. Товстий палець лівої руки десь посеред роту та повільне, огидне чавкання. Спить собі й уваги не звертає. А ловець і так, і сяк, і розривається, щоб хоч якось привернути увагу. Та Луїш, як спав немов мале дитятко, так і спить собі далі. Ось вже і ранок настав. Перші промені торкнулися горизонту. Невдаха ось-ось має прокинутись, та як воно буває перед самим ранком, приходить найміцніший, миттєвий сон. Втомлений Ловець снів, ледве махав своїми крилами. Та він не здавався й все ж таки зміг показати довбню ті страшні події, які відбуваються в його королівстві. Прокинувся Луїш, та й думає собі: «А чи віщий той сон був? Чи то просто так мені схотілося? Е-ні, не буду я повертатися до тих земель. Навіщо? Щоб з мене хизувалися? Чи щоб я сам себе від сорому вбив. Тим паче, що я для всіх загинув!» Зібрався лицар, та й пішов собі далі перебираючи думки в голові. «А якщо це дійсно так? Якщо той, хто вбив велетенського змія, слугує силам зла? Що, якщо королю та принцесі потрібна допомога?». Засумнівався Луїш. Не втікати від чужої біди вчило його ціле родинне покоління. Тож, вирішив він повернутися, щоб усе ретельно перевірити та допомогти, якщо буде така потреба. Тож, згадавши усі уроки, вимучені потом та кров'ю, цілодобові тренування з тактики та стратегії, про володіння мечем й про те, як бути непомітним для людського ока, Луїш повернувся до замку короля. Тут, я відійду від теми й задам вам запитання: а чи чули ви щось про Крадія усмішок? Ні? То от слухайте - це такий собі дух. Німий дух, однак вередливий. Малий, худий, чорнявий. Має кілька жовтих цяток на спині та довгий хвіст. Його довбешка більша за кволе тільце, що викликає скоріше огиду, а не сміх. На чолі майорить кривий рожевий ріжечок. Не так мило, як ви собі уявили. Ні. Очі та рот відсутні. А замість носа та вух - дві дірочки на худих, ящіркоподібних лапках. Саме ж тіло, на дотик, нагадує жабячу шкіру, але хвостик м’який і пухнастий, мов колосок. А пахне (або смердить) як смажений кабачок. Особливі представники цього виду (а цих духів до біса багато) можуть мати запах вівсянки, манної каші чи навіть кефіру. Крадії усмішок, переважно невидимі. Можуть ховатися за спалахами, сонячними зайчиками, нотами нудної музики, за волоссям неприємних людей, годинниками, словами дурного анекдоту та цілою купою інших речей, які обрані цим «крадієм» навмисно – так, щоб злизати вашу усмішку з обличчя. Любить видавати дивний звук, який схожий на швидкий видих, чи незадоволене фиркання. Навіщо йому усмішки? Він їх їсть. Жере, ковтає, вбирає в себе. Просто це його улюблена страва, тож змиріться з цим. Він же дух! Всі вони ті духи дивні на специфічні ласощі. А ще, кажуть, що він є троюрідним братом суккубів, племінником домовика по бабусиній лінії й чортячим приятелем, то ж самі розумієте, що то за створіння таке. Бо ж, як то кажуть, з ким поведешся!!! Запитаєте, а до чого тут крадій усмішок? Так от, усе почалося з тихого воїна. Тихий, не тому, що він був німий (а він і дійсно був німим), а тому, що був тихішим за воду. Кожен його рух був настільки обережним та настільки швидким, що дехто почав називати його невидимкою. Але всі його бачили. Бачили і чули. Чули і хвалили. А хвалили за те, що воїн той робив добрі справи. Рятував усіляких красунь від страшних чудовиськ та перемагав різних негативних персонажів. Допомагав тим, кому потрібна була допомога й карав тих, кого потрібно було карати. І якось спіткнувся тихий воїн з противником небаченої сили. І переміг. А поганцем тим був один полководець в багряних обладунках, легенду про якого мало хто чув. Це давня легенда про воїна, який згубив багато невинних людей. Тирана, який не сприймав жалю ні до кого. Ходили чутки, що метал з його лахів увібрав в себе усю пролиту ним кров, через що, темні сили нагородили їх міцністю. Зробили стійкими до вогню та зброї. Жоден меч не зміг й подряпати. Жодна стріла не змогла пробити той метал. І став полководець непереможним, поки не трапився на його шляху гідний супротивник – тихий воїн. І переміг тихий воїн поганця, а обладунки залишив собі. Та не для того, щоб одягти їх, а для того, щоб вберегти від них світ. Бо знає тихий воїн, що дух тирана злився з багряним відтінком в обладунках й чекає миті, щоби оволодіти розумом того, хто наважиться їх одягти. Та історія наша зовсім не про цього воїна, ні. Історія наша про його онука — Арчебальда. Сам же Арчебальд був звичайним зброєносцем, який хотів стати таким же славетним воїном як і його дід. Але ж, як усім нам відомо, не доклавши жодних зусиль, ніяких досягнень не отримаєш. Тож, ледачий, з добре відгодованим животиком, Арчебальд (якого в родині називали Арчі), почувши легенду про могутність багряних обладунків, з дуже сумлінним докором свого вчинку, викрав їх. Він хотів слави. Хотів, щоб про його силу складали легенди… Хотів щоб оспівували його подвиги у піснях. І щоб боялося його усе зло на світі білому. Та на жаль, він був майстром лише в одній справі, а саме — боятися всього, чого тільки можна було боятися. А найстрашнішим в житті він вважав мух. Цих клятих набридливих мух, які полюбляли сідати на його обличчі, щоб посмакувати крихтами залишок їжі. Арчебальд дуже боявся, що колись, поринувши у міцний сон, своїм гучним тягучим храпом, він проковтне одну таку муху, яка потім вічно житиме в його животі. Викрав він дідові обладунки та й подався по світу творити добрі справи. І все ніби в нього виходило, аж поки не зустрів він безсовісного духа Куцика. Духа, якому посмішка Арчебальда видалася дуже апетитною. І той дух, з огидним запахом варених яєць, викрав посмішку Арчебальда. Після того, він засумував й більше не бачив сенсу робити добрі вчинки. Бо разом з усмішкою зникли усі радощі життя. Згодом, темні сили, які спочивали у металі обладунків, заволоділи його свідомістю й він почав творити зло. Якось почув Арчебальд про принцесу, яку викрав змій й не вагаючись, вбив його, звільнивши красуню. Та не заради грошей і слави. Й не заради добра. А лише для того, щоб одружитися й стати законним володарем престолу. Бо бажав він правити, а точніше, бажав правити дух багряних обладунків. І от сидить він на своєму троні, а принцеса в кайданах йому прислуговує. То за вухом почеше, то з ложки нагодує. Усі команди виконує, бо ж боїться, що з батьком може статися лихо. Коли це до палацу увійшов один із вартових: - О мій королю! Владика всемогутній! Під стінами вашого замку, якийсь блазень повзає. Мабуть, таємний вхід шукає. Що накажете, стратити чи в темницю? - Звісно ж до темниці! А вранці стратити. Послухався вартовий короля та й дав команду, упіймати й у королівській темниці зачинити. Сидить Луїш за ґратами, без коня, зброї та інших своїх речей та й думає, де саме він припустився помилки. Не їсти не хотів, ні пити. Та й не до сну зовсім було. Бо, хто ж це спить перед стратою? - Ех. Краще б я оминув це діло! Але він навіть й не підозрював, що на нього чекають. А точніше, чекають того моменту, коли він засне. Бо ж Угомон має одну важливу новину. Ловець снів щойно повернувся із покоїв короля. Виявляється, що кожної ночі до Арчебальда у страшному кошмарі приходить Куцик. Цей пожирач посмішок кожної ночі поїдає посмішку короля. Угомон спочатку засмутився, що в його сітках такий довгий час була дірка. Але потім зрозумів, що саме трапилося з Арчебальдом та зрадів. Цієї ночі йому довелося відкинути усі свої справи, забути про латання дірявих сіток та чекати. Чекати тієї миті, коли нарешті засне Луїш. А тому все не до сну. Ходить та ходить з кутка в куток, думки все гризуть. Та стало йому навіть страшно. Ні, не тому, що стратять, а тому, що подвигу ніякого не звершив. І знову загине по дурному. Сліду після себе ніякого не залишить. Усю зброю, коня та обладунки ворогу віддав. Ганьба Луїшу! Коли раптом, чує він, як: - Я вже думав, що ця мить ніколи не настане. Нарешті ти заснув. Ну, тепер дивися, та тільки не лякайся, бо сон й дійсно страшний. І побачив Луїш сон лиходія. І прокинутися хотів, бо дуже і дуже злякався. І тікав він, і кричав, і щипав себе за руки, і бив по голові. Та все було даремно. Довелося залишитися у сні. І хоч було страшно, дізнався Луїш з того сну, чому насправді Арчебальд став поганим й зрозумів, що йому потрібно повернути лиходію посмішку. Навіть й зрадів на мить, бо ж завдання нібито й зовсім нескладне. От тільки б із в'язниці якось вибратися. Прокинувся Луїш від криків одного в'язня, якого посеред ночі кинули за ґрати. А як ви думаєте, за що? А за те, що той, вчасно не приніс Арчебальду його улюблений напій. Так, так, за це, у нового короля, також саджають. І закрутилася у двох товаришів по спільній біді задушевна розмова. І повідав той в'язень Луїшу історію про чарівне місто Ханамі та видатного Чайного експерта. Розповів про його чарівні різнокольорові напої, які здатні вилікувати, надати сили чи пробудити будь-які емоції. Зацікавило це Луїша. І прийшла йому в голову грандіозна ідея: щоби той чайний експерт зробив напій, який підніме настрій Арчебальду та змусить його посміхнутися. Отже, план є. Тепер лишилося придумати як вибратися з в'язниці.  Тут довелося довіритися вдачі. Хоч вона й була не на його стороні, тіло не забуло те, чого його тренували. Тож, знешкодивши декількох вартових, які супроводжували його на майдан для страти, Луїш, переодягнувшись в слугу, якого також відправив у глибокий сон, тихенько покинув стіни замку. А там, знайшов підстаркуватого, кволого коня, подався шукати Чайного експерта. І от скаче Луїш на кволому коні, оминаючи комашню, яка летить йому на зустріч, та й скаче. Коли бачить, десь попереду, обабіч дороги видніється чийсь силует. - А чи не ворожий воїн то стоїть? Занепокоївся Луїш, бо ж ніякої зброї при собі не мав. Та, підійшовши ближче, побачив мисливського пса із сірою шерстю та гарним іменним ошийником. Породу тієї собаки знає хіба що сама собака. Але, на жаль, вимовити те слово не зможе, бо ж говорити ще не навчився.  Єдине, що вмів говорити людською мовою – лише «так» і «ні». Це два єдиних слова, яких встиг навчити його господар Феллік. На жаль, той загинув від рук розбійників. Рідні поховали його біля дороги, на тому ж місці, де той й спустив дух. Поховали та й пішли, залишивши невеличкий надгробок з написом “Тут похований Феллік Балакучий” та цілу гору квітів. А пес залишився, не зміг покинути друга. Його прив'язаність до господаря була настільки великою, що він не зміг залишити свого товариша. Навіть після його смерті. І день, і ніч, сидів він над могилою й майже не відходив від нього. Хіба що на декілька хвилин, зайців по полю поганяти, бо ж їсти хотілося. А так, як вранці так і увечері, в очах Рольфа виднівся сум. Дивлячись на його байдужість, яка періодично коливалася важким диханням, можна було лише уявити, через що цей чотирилапий пройшов, наскільки глибоко страждав. Невже так можна було прив’язатися до того, хто поліг на тій землі? Невже можна бути настільки відданим? Виявляється, що так. Виявляється, що Рольф, саме той, кого можна назвати справжнім другом. Шкода Луїшу стало тварину. От і вирішив він підійти ближче та погладити собаку. - Що бідолаха, дуже сумуєш за товаришем? — запитав Луїш, повільно торкаючись Рольфа. - Так! - пролунав собачий голос. Луїш аж підскочив від здивування. Його волосяний покрив, який густо вкривав ледь засмагле тіло стало дибки. Такого він ще не чув. - Ти що, розмовляєш? - Ні! Знову пролунав голос від пса. Луїшу навіть здалося, що той якось по собачому звучить. Але ж звідки йому знати, який насправді той собачий голос. Він відійшов зо два метри на зад. А потім зробив ще декілька кроків вліво. - А мене розумієш? - Так! Юнак зніяковів. Він такого ще не чув. - А окрім “так”і “ні”, ще щось вмієш казати. - Ні! В Луїша аж волосся стало дибки. Балакуча собака. Оце так диво. Ну добре, майже балакуча, але все одно ж диво. - А гавкати вмієш? - Так! - Погавкаєш? - Ні! Відповів пес опустивши голову. Зрозумів Луїш, що сумує собака за товаришем. Тож вирішив підбадьорити його. - А давай я тебе нового слова навчу. — мовив Луїш — Ага, придумав, кажи «усміхнися!» Та собака цього разу нічого не відповіла. - Ну, це ж так легко. У-сміх-ни-ся! Рольф дививсь на Луїша, періодично облизуючи носа й сіпаючи лівим оком. Юнак мовчки підвівся, скочив на коня та й подався далі до міста, зрозумівши, що все це безнадійно. До речі, про місто. Колись давно, славилося воно своєю красою, квітучими садами та найбільшою у королівстві академією магії. Та одного прекрасного дня, у місті відкрилася фабрика Стівенса, після чого, місто зазнало критичних змін. Сам же Стіві Стівенс, був високим, худорлявим чоловіком у чорному фраку. На голові він носив дивний капелюх, схожий на тризубець. А кульгаву ходу підтримував тонкою тростиною. Колись давно, Стіві працював в академії магії й викладав предмет ілюзії чарів. Він вважав, що ілюзія зможе змінити світ й тому пригнічував справжню магію та провокував студентів до навчання на його кафедрі, через що, магічна колегія й звільнила Стівенса. На фоні цих подій, Стіві й заснував фабрику, яка виготовляла штучну магію для всіх. Спочатку фабрика розвивала місто: будувалися нові домівки, академії для працівників фабрики, кузні та багато іншого. З відкриттям нового підприємства з'явилося й багато робочих місць: люди працювали як на фабриці, так і в копальнях, де видобували корисний матеріал для Стівенса. Через це попит на магію знизився і владі міста довелося закрити академію. Та там, де яскраве світло пробиває собі дорогу, слідом йдуть темні промені негативу. Через шкідливі викиди відходів у повітря, усе навколо посіріло. Птахи більше не підкорювали безкрайній горизонт, звірі повтікали до більш придатних для існування земель, а вся рослинність зів'яла, пожовкла, вигоріла. Уся, крім чайної плантації біля будинку професора Каркаде, яка знаходилася під чарівним куполом. Цей чайний експерт колись працював в академії, а після її закриття почав виготовляти чай. На його плантаціях можна було побачити багато різних сортів чайних дерев, більшість з яких, він винайшов сам. Через чарівну властивість напоїв професора (а їх було забагато), попит на чай мав неабияку популярність. Біля його будинку, збирався справжній натовп, щоб скуштувати теплого чаю, висловити своє невдоволення щодо тяжкої праці та послухати одну із тисячі історій, які розповідав пан Каркаде. А знав він їх дуже багато, бо ж був начитаний. Професор же! І хоч щодня до нього приходило сотні відвідувачів, чай в нього ніколи не закінчувався, бо ж магічність чайної плантації була в тому, що час в середині плантації йшов зовсім по іншому, бо вкривав її магічний купол. Лише за один день рослини встигали пережити осінь, зиму, весну та літо і дати новий врожай. Зірване листя професор підсушував, скручував та сортував за розміром чаїнок. Бережно ставився до своєї праці, з любов'ю. А допомагали йому у цій тяжкій справі усілякі дивні артефакти. Наприклад, мав він парасольку від якої, коли відкриваєш, починається дощ. Так чарівник поливав свої плантації дощем, лишаючись сухим. Мав й чарівну голку, завдяки якій зшивав пелюстки та стебла пошкоджених рослин. Загалом, багато чого мав. Чарівник же! Звісно ж, про все й сам не пам'ятав, бо був вже старим. А ще, не дочував трішки. Ну то таке, старість як-не-як. І от, прискакав Луїш до поселення Ханамі та побачив все так як розповідав йому в'язень. На околиці сірого міста виднівся будиночок з червоними стінами, фіолетовим дахом та оранжевим димарем, з якого замість диму просочувався духмяний пар смачного узвару. Біля будівлі стояв великий натовп, який, на диво, дуже швидко розходився. Підійшов Луїш до того натовпу та й став чекати своєї черги. І нарешті дочекався. Зазвичай, жителі міста замовляють зелений чай. Його чарівна дія полягала в тому, що він заспокоює та надає сили. Тому професор дуже швидко виконував замовлення жителів міста, бо всі вони приходили саме за зеленим напоєм. А от, наприклад, королям та високопоставленим чиновникам потрібно готувати фіолетовий або рожевий чай. Їхня властивість була в тому, що ці напої омолоджували шкіру та покращували стан здоров'я. Ці замовлення потребують особливого приготування, тому професор приймає їх з самого ранку або ж посеред ночі, коли жителі міста Ханамі ще сплять. Невдаха, звісно ж, не знав, що до чого, тому мовчки дивився на чарівника. Професор чекав на якісь слова й було помітно неозброєним оком, що чекання в декілька секунд йому набридло. - Тобі чого? — пролунав писклявий голос старого. - Розумієте, в мене таке діло. Мені б чаю для посмішки. - пояснював Луїш. - Які ще пиріжки? Я не пеку пиріжки. - Та ні, не пиріжки, а чай. Для короля... - Кроликів люблю, але в будинку не тримаю. Вони шкодять моїм квітам. - Які ще кролики? - запитав юнак, відповіді чарівника його спантеличили. - Синку, ти голосніше говори, бо я ж трохи старий. Вдихнув Луїш в повні груди та як закричав. - Ловець снів сказав, що Крадій усмішок вкрав усмішку з обличчя короля... - Ти чого кричиш? Я ж не глухий! Так старий, але не глухий. Почекай мене в будинку. Я скоро підійду. Тільки нічого не чіпай - строго наголосив професор. Луїш зайшов всередину та, звісно ж, за першу хвилину зачепив чайний сервіз, який стояв на столі та розбив тарілку. На звук до кімнати увійшов качкодзьоб на ім'я Нік (скорочено від імені Ніколя). Колись, ще до закриття академії, професор Каркаде врятував цю дивну тваринку з кабінету біології. На одному уроці, учні разом зі своїм професором хотіли дослідити тваринку й зазирнути, що там всередині. Добре, що пан Каркаде вчасно зайшов до того кабінету. Нік узяв віника й обережно прибрав уламки посуду. Потім, дивакувато поглянув на невдаху й вилупив очі. Після цього його очі випукли, язик повис, а тіло скорчило і спалахнулося світлом. Вже перед Луїшом стояв професор, а качкодзьоб працював з чергою. - Ловець снів, кажеш! Крадій усмішок! - Так, мені потрібен чай, щоб повернути усмішку Арчебальду. — голосно мовив Луїш. - На жаль, ніякий чай не поверне людині усмішку, яку викрали. Ці духи назавжди їх забирають. - То скажіть, де знайти цих духів. Я заберу в них вкрадену усмішку й врятую королівство. - Е-ні, її з'їли. А те, що з'їли, вже не повернути. Думаю, ти сам здогадаєшся чому. Юнак на мить замислився, а потім широко розтягнув вуста, утворивши посмішку. Професор зрозумів, що той нарешті второпав про що йде мова. - То, що мені робити? - Як старі речі можна замінити новими, так і посмішку можна замінити на нову. - Так і де ж я знайду ту посмішку? Намалюю чи що? О ні, якщо щось подібне намалюю, то він точно стане страшним. В голос розміркував юнак, розглядаючи усе навколо. - Є в мене одна ідея, та я не впевнений, що ти з нею впораєшся. - Невпевнені? Та я, та я... Схилив голову Луїш. Мабуть, визнав що він просто невдаха. - Та якщо немає нікого іншого, то доведеться тобі. Отож, слухай... І розповів професор лицарю про молодого місяця й про те, що той, кожного ранку залишає свій вік вчорашньому дню. І якщо дуже ввічливо попросити, то може місяць й подарує йому частину себе. Луїш хоч одразу й не второпав до чого тут молодий місяць, та згодом, коли уявив в голові картинку, зрозумів, що той має форму посмішки. Професор навмисно, щоби той нічого не наплутав, написав інструкцію: «що потрібно робити, щоб спіймати місяць та повернути посмішку королю», й дав лицарю карту з чітко вказаним шляхом та чарівну мотузку. - Як погодиться місяць віддати тобі себе, то закинь цю мотузку на нього та й спусти на землю. Зрозумів? Луїш у відповідь лише хитнув головою. - Чи є у вас зброя? Бо рятувати королівство голими руками якось не по лицарські! Пан Каркаде кліпнув очима, промовивши якесь дивне “йя-йк”, зарився по самі ноги в овальний диван, що несподівано виник посеред домівки. Дістав звідтіля якогось старого меча, покритого іржею та пилом й вручив Луїшу. - Хоч цей меч і дуже старий, він дуже міцний та має декілька цікавих таємниць. А ще, називай його «Свистунець». Луїш не зовсім зрозумів слова «називай його Свистунець», але вирішив не ставити зайвих запитань. Подякував чарівникові та й пішов шляхом, який був вказаний на мапі. І йшов він три дні й три ночі, а ж поки не второпав, що мапу тримав до гори дригом. Довелося повертатися. Загалом, довгенько він блукав королівськими землями, аж поки не дійшов до височезної гори. Забрався на ту гору та й почав кликати місяця. Кликав-кликав, а все було даремно. Ніби ж й інструкції дотримувався, а нічого не виходило. І ось, нарешті настала ніч. Виснажений Луїш, вже ледь чутним голосом, продовжував кликати місяця. - Місяць, місяць, не мовчи. Йди зі мною, поговори. Молодий місяць довгенько поглядав на юнака, але чомусь не відповідав. І вже десь під ранок вирішив відповісти. Мабуть, зрозумів, що той не відчепиться. - Чого тобі, земна істота? І розповів Луїш йому свою історію. І повідав про те, що королівство потрібно рятувати й наголосив на тому, що без допомоги, загине багато народу. Послухав його Молодик, пошипів трішки, але дозволив забрати вчорашнього себе. Узяв юнак мотузку, закинув її на місяць та й потягнув його до себе. З кожним рухом велике небесне тіло ставало все менше й менше, аж поки, на долонях Луїша, не опинилася маленька посмішка. Поклав він її до кишені та й побрів назад, до замку. Дорогою юнак знову зустрів Рольфа. Та не просто зустрів, а побачив як бідолаха відбивався від розбійників (вандалів), які хотіли зруйнувати надгробок його товариша. Не зміг Луїш лишитися осторонь. Не цього його повчав батько — дивитися як семеро нападають на одного. Дістав він свого іржавого меча й кинувся допомагати песику. Сам же він в той момент дуже злякався, бо сили й дійсно були нерівними. Але, попри страх, піднявши меча до гори, юнак біг на розбійників з розлюченим обличчям та голосно щось кричав. Один із поганців вдарив своєю зброєю по мечу Луїша, і зброя розсипалась на дрібні шматки, залишивши в руці хлопця лише рукоятку від Свистунця.  Розбійники почали голосно сміятися з невдахи. Тоді лицар зніяковів. Такого фіналу він аж ніяк не очікував. Це ж наскільки повинен бути старий меч, щоб ось так зламатися. Луїш згадав Чайного експерта декількома не ввічливими словами. Потім ці слова пролунали в бік меча. Потім він ще намагався згадати ім’я меча, щоб влучніше звучала та лайка. І врешті решт згадав. Та тільки-но він промовив слово “Свистунець” як іржаві частини вмить повернулися до рукоятки. Та засіяли яскравим сяйвом засліпивши ворогів. І почав Луїш професійно махати своєю зброєю, розганяючи розбійників. І перетворився їх регіт на жалюгідні крики. І втекли бандити хто куди, щоб не натрапити на лезо клинка. Луїш зрадів. Та так зрадів, що голосно вигукнув «урааа!». Тут й пролунало лякливе відлуння із запахом кислих помідорів, після якого, Куцик, викрав посмішку і Луїша. Його шкіра побіліла, щоки впали, а очі зробилися злими. - Я ж міг і загинути! - подумав він — Я ж міг й полягти на цій землі. І про мене ніхто не згадав би. І рідні б не знали, де моя могила. Е-ні, нащо мені та принцеса разом з усім королівством? Нащо мені ті подвиги та слава? Я ж вартий кращого. Краще піду до Арчебальда та запропоную йому свою допомогу. Зібрався Луїш з думками, заскочив на коня та й поскакав до замку. Рольф дивився йому вслід і згадав як колись давно, його товариш Феллік, ще коли той був щеням, теж врятував його від хуліганів. Саме в той момент звір розгледів у Луїшу якусь доброту. Мабуть, саме ту, яку колись побачив у своєму найліпшому другові. Тож, повільними кроками, постійно озираючись, він віддалявся все далі й далі від могили, а потім як дав ходу своїми швидкими лапами, які вже засиділися на одному місці й наздогнав невдаху. На його обличчі була радість. Вона яскраво виражалася в очах собаки, широко відкритому роті (схожому на посмішку) та язиці, який хвилясто хитався десь в стороні. І от, опинився невдаха перед стінами замку. Й закричав щосили до вартових, щоби ті покликали свого короля. Та не король з’явився перед Луїшом, а декілька десятків добре озброєних лицарів, на стінах завмерли лучники, чекаючи наказу на постріл, а самого Луїша оточили й приставили меча до горла. - Цього разу не втечеш! - пролунав голос одного воїна. Мабуть, він був одним з тих, кого Луїш відлупцював при втечі з в'язниці. Та невдаха не злякався та навіть не запанікував. Й хоч на його чолі помітно проявлялися краплини поту, а серденько заколотилося як ніби удари в барабани, він впевнено промовив: - Покличте свого короля, вельми поважного Арчебальда. Маю для нього пропозицію, від якої він не зможе відмовитися. Воїни піддалися сумніву, та все ж таки, у супроводі охорони з видимим підкріпленням, провели Луїша до короля. Рольф увесь час йшов за своїм новим товаришем, обережно зиркаючі на кожного з ворогів. Мабуть, придивлявся, кого б першим покусати.  Арчебальд, смакуючи виноградом, яким годувала його принцеса, дуже здивувався від почутої новини. - Що ти, невдаха, можеш мені запропонувати? - запитав він у Луїша, ледь на вдавившись маленькою кісточкою. Юнак не поспішав відповідати, бо ж був осліплений красою принцеси. Це ж він вперше її побачив. Саме через неї почалися його біди. Якби не той змій, та не ті подвиги, то сидів би зараз Луїш вдома, слухав би нудні розповіді діда та пив би улюблений мамин компот. Тож, скоріш за все, не краса дівчини його осліпила, а якась маленька ненависть до неї. - Я пропоную вам, мій королю, взяти мене до себе на службу й поставити у керівництво над вашою армією! - впевнено промовив Луїш — І ми разом поставимо цей світ на коліна. - Але ж в мене вже є головнокомандувач. Й до того ж, він дуже вправний воїн. - Вправний воїн, кажете? Та ніхто не зрівняється із могутністю Луїша-Деяна. Ніхто не встоїть перед ним. Набридла Арчебальду впевненість юнака, от він і наказав своїм воїнам вбити його. Та дістав невдаха свого іржавого меча, голосно промовивши його ім’я та почав відбивати напад ворожого війська. Одного за другим, він майстерно збив з ніг на землю. Такої могутньої сили в собі Луїш ще ніколи не відчував. Тут на його шляху опинився і головнокомандувач Арчебальда. І зіткнулися вони у запеклому двобої та чарівне сяйво Свистунця осліпило й того вправного воїна ще й пронизливий свист леза оглушив бідолашного, остаточно підтвердивши могутність Луїша.  Дивився на могутність Луїша Арчебальд, та згодом й сам скочив із трону та став у поєдинок з невдахою. Хоч меч і був чарівним, йому ніяк не подолати багряні обладунки. І хоч запеклим був їхній бій, все ж таки Луїш програв. Бо ж був дуже знесилений. Похилився він на підлогу та й мовив: - Ну що, стану я вам у пригоді? Візьмете мене на службу? Король на хвилину замислився, адже той і справді добре себе показав. Ненависть двох облич зустрілася в поглядах. Здавалося, що ці двоє, ніколи в житті не бачили радощів, не відчували щастя та не посміхалися. Здавалося, що вони варті одне одного. Як одне ціле, ніби щит та меч, могутнього воїна, якого ніщо вже не зупинить. Та не помітили вони, як з кишені невдахи, випав маленький місяць та інструкція від професора. Рольф підхопив невеличкий папірець та незрозумілий йому предмет й відніс їх до принцеси, яка була прикута сталевими ланцюгами до трону короля. Тут принцеса й зрозуміла, що потрібно брати ситуацію у свої руки. - Ти станеш великим головнокомандувачем моєї армії! - зазначив Арчебальд, зайнявши місце на троні — Але тобі доведеться довести мені свою вірність! Десь в цей момент, принцеса Каміла, гучним ляпом по вустах короля, причепила йому усмішку з молодого місяця, і той, через декілька секунд, зрадів. Його обличчя засяяло на радощах а очі заблищали. І хоч могутніх дух багряних обладунків шепотів йому, намагаючись поновити в ньому зло, Арчі більш не чув його шепіт. В цю мить, по місячній усмішці, послідовно пролетіло ще декілька ляпасів від принцеси. І хоч той не зовсім розумів за що, йому було навіть приємно. Луїш дивився на те, як Арчі, вимовляючи усі відомі йому лайливі слова, скидав з себе ті кляті обладунки. Невдаха навів на нього меча й запитав: - Що відбувається? - Прибери від мене цю штукенцію, - мовив колишній король, прибираючи меча рукою - вона ж може й ранку залишити та боляче зробити. А Арчі не хоче, щоб йому було бо-бо! Арчі лише хоче їсти, бо ж животик дуже просить. Врешті-решт, злетіла з його голови й корона, яка скотилася до ніг Луїша. Той підійняв її та про щось замислився. В цей момент, Каміла, зрозуміла, що на зміну одній халепі, приходить інша. Та терпіти ці знущання, вже не було сил, то ж вона вирішила діяти. - Одягни корону і стань новим королем! - мовила вона солодким голосом — І тоді я покажу тобі кімнату, про існування якої, знають лише могутні королі Арго. Кімнату, яку крім мого батька, жодна жива душа ще не бачила. Кімнату, в якій прихований найбільший скарб. Спокусили Луїша слова принцеси, тож, звільнивши її від кайданів та примірявши корону на свою голову, юнак пішов слідом за Камілою. Арчебальду також стало цікаво, що то за кімната така, про яку він за якийсь рік свого правління й не чув. Слідом за ними пішов і Рольф. Не покидати ж товариша в біді. І опинилися вони перед дверима на яких висів один величезний замок, до якого навіть й ключа не було. Бо був той замок механічним пристроєм одного винахідника. Тож, покрутивши деякі його частини, принцеса відчинила двері. Всі вони увійшли всередину й побачили десятки картин... картин, на яких були намальовані люди, яких колись хоча б один раз у житті, бачила принцеса. Були на них селяни та слуги, лицарі та принци які приїжджали свататися до принцеси. А ще, була одна картина із дуже нечітким образом жінки. То була мама Каміли — Агата. Дівчина намалювала її, відтворюючи кожну частину обличчя зі своєї пам’яті та дитячих снів. То була найдорожча картина для принцеси, бо ж то було все, що залишилося в неї від матусі. Та жертви бувають важкими й іноді потрібно пожертвувати найдорожчим скарбом у своєму житті. Каміла взяла до рук портрет матері й щосили вдарила ним по голові Луїша. Та так вдало влучила, що мамина посмішка залишилася десь на обличчі невдахи. Той завмер на місці. Такого він аж ніяк не очікував. На щастя, найкращий друг, завжди поруч у важку хвилину. Рольф, зваливши Луїша на підлогу, лизнув його своїм язиком, та приклеїв частину малюнку до вуст невдахи й не дуже нечітко промовив: - У-сміх-ни-ся! Тут, звісно ж, не обійшлося без здивувань Арчебальда, який вперше почув, як розмовляє собака. Рольф зробив декілька кроків назад й знову промовив: - Усміхнися! Розчулили лицаря слова товариша й до Луїша повернулася посмішка. Ось так, невдаха Луїш врятував усе королівство. На цьому солодкому слові ніби потрібно було б й завершити розповідь та як виявилося - це лише початок великого шляху, який приведе вас до великих пригод. Бо ж, хоч і справжнього короля звільнили з темниці та повернули на трон. Хоч і багряні обладунки зачинили у надійній залі замку під цілодобову охорону. Зло, яке чекало свого часу, вивільнилося й почало діяти. Однієї ночі, Угомон, повідав Луїшу сон, про сіру хмару, яка накрила усі землі королівства. Хмара, яка поступово знищувала усе живе на землі. Так-так, тепер Ловець снів став вірним товаришем невдахи, і майже кожної ночі впускає через свої сітки віщі сни, щоби попередити про лихо яке наближається. Це, звісно ж, призвело до частих кошмарів, але інакше ніяк. Таке вже воно життя героя. До речі, про товариша. Арчебальд, хоч і знову став тим, яким він був завжди, а саме вельми поважним боягузом, він вирішив допомагати Луїшу, щоб хоч якось загладити свою провину. А ще, йому було соромно дивитися в очі справжньому королю та принцесі, яка примусово стала йому дружиною. О ні, ви ж не подумали, що Каміла лишилася з цим боягузом? Вони планували найближчим часом розлучитися. А, можливо, ще вчора розлучилися. Ще не знаю, якось не було часу завітати до них у гості. Але це потрібно виправити, бо ж принцеса то гарна, а мені дружина потрібна. Жартую.  Каміла, як би там ви не подумали, все ж таки внесла великий внесок у порятунок свого королівства. Вона, також, пожертвувала найдорогоціннішим своїм скарбом й тепер дівчина те і робить, що намагається відтворити картину своєї матері. Днями й ночами сидить у своїй майстерні й малює. А голос в її голові, який спочатку був тихим-тихим, з кожним днем ставав гучнішим й постійно шепотів в думках: - Звільни мене!

Це відбувалося дуже давно, так давно, що про це вже встигли забути. Жив собі у Морі-океані Крихітка Кит. Тоді кожний мальок здавався могутнім богатирем поруч із Китом. Тому нахабні риби частенько віднімали у Крихітки обід та ще й знущалися з нього. Довго терпів Крихітка Кит. Схуднув так, що із своєї шкурки ледь не випадав. – Що ж його робити? – весь час міркував він. А потім вирішив: – Краще й не жити, ніж так мучитись. Попливу я до Розбійницьких Рифів, де полює хижа Тигрова Акула. Нехай вона мене з’їсть! Пливе Крихітка і довкола дивиться – яка краса! Сонячні промені пронизують воду до самого дна, стрибають золотими ніжками по білосніжному піску. Підводна течія колише різноманітні водорості. Здалеку здається, що вони виконують якийсь дивовижний танок. Між водоростей снують барвисті рибки, шукаючи, чим би поласувати. Серце у Кита затріпотіло, незбагненна радість сповнила його груди і він розчулився. – Чого це я, дурненький, забажав до Акули податися? Так гарно навкруги! Живи собі й радій. Міркував він так собі, міркував, а потім вирішив повернутися до своєї рідної хати. Але втомився дорогою, бідолаха, зголоднів. – Їсти дуже хочеться, – зітхнув Крихітка. – Час обідати, та де цей обід відшукати? Тільки-но вимовив – бачить: біля камінця черепашка лежить. А в цій черепашці – малесенька ікринка. – Хтось мені обід приготував! – зрадів Крихітка Кит. – Майже, як у казці... Але щось його занепокоїло і він розсудив: – Здається, тут не все гаразд. Може, цю ікринку хтось загубив? Може, її хтось шукає? У цю хвилину почувся йому страшенний гуркіт, тому Кит вирішив: треба прикрити черепашку листям, піском притрусити. Може, це небезпека якась для малечі? Так і зробив. – Гей-но, ти, миршавий, пливи сюди! – розкотився чий-то хрипкий бас. Озирнувся Кит і затремтів. Майже поряд із ним з’явилась величезна зубата паща Тигрової Акули. – Добридень, ясновельможна панно! – тихесенько вимовив Крихітка. – Дуже радий з вами зустрітися! – Ніколи мені з тобою базікати, – почала горлати Акула. – Швиденько відповідай: чи не бачив ти гарненької черепашки, в якій малесенька ікринка лежить? – Аякже, – швиденько відповів Кит, – бачив. Далеченько звідси, біля Чорних Скель. – Як ретельно вони її ховали! Майже тиждень метушилися. А я за годину знайшла! – зареготала Акула. – Теж мені, розумахи! Ось зараз з’їм цю королівну – і стану царювати в Морі-океані. Крихітка Кит скам’янів: – Кого це ти з’їсти хочеш? – Не лізь у чужі справи – здоровішим будеш. Інакше... – Акула кілька разів клацнула зубами, повернулася і хутко зникла у темних водах, що оточували Чорні Скелі. Кит замислився: – Що ж робити? Де знайти невідомих істот, що сховали ікринку королівни? Його роздуми перервав гомін. Здивувався Крихітка: – Хто б це міг бути? Треба подивитися. Гомін наблизився і Кит побачив самого Оселедцевого Королевича з почтом. Королевича кожен може впізнати. Навіть той, хто ніколи його не бачив. Бо такої чудової прикраси на голові більш ні в однієї риби немає. Тож, Крихітка низенько вклонився і скромно привітався. Оселедцевий Королевич уважно глянув на Кита і спитав: – Мій добрий підданцю, чи не бачив ти гарненьку черепашку, в якій... – ...ікринка малесенька лежить? – підхопив Кит. – Як дивно! Спочатку Акула її розшукувала, а тепер ви. – Тигрова Акула? Мій лютий ворог? – вигукнув Королевич. – Що сталося з моєю дитиною? Відповідай! – Все гаразд, – заспокоїв його Крихітка Кит. – Я сховав черепашку з ікринкою. Ось вона! Він підняв листячко, здмухнув піщинки... До черепашки мерщій підпливла товстенька, блискуча риба, схопила ікринку і поклала її за щоку. – Не треба! – заплакав Кит. – Вона ж маленька! – Не турбуйся, – заспокоїв його Королевич. – Це риба-вихователь. У неї за щокою ікринка буде зростати у теплі і безпеці. – Як гарно все вийшло! – зрадів Крихітка. – Тепер і додому можна повертатися. Він ще раз низенько вклонився, розвернувся і повільно заворушив плавцями. – Стій! – наказав Оселедцевий Королевич. – Я хочу нагородити тебе за шляхетний вчинок. – Я не зробив нічого видатного, – збентежився Крихітка. – Дякую, але мені нічого не треба. – Але я знаю, про що ти мрієш, – замислився Королевич. – Ну, що ж... Крихітка Кит відчув щось неймовірне. Йому здалося, що усі речі почали зменшуватися... зменшуватися... – Ви вже, мабуть, здогадалися, що завдяки Оселедцевому Королевичу Кит став велетнем. Але назавжди залишився співчутливим, доброзичливим і совісним.

У давнину на світі жили тільки сухопутні черепахи. По землі повзали вони так повільно, що ніколи й нікуди не встигали. Вони страждали й скаржилися одна одній, але нічого не могли вдіяти. Так минали роки й століття... поки не народилася одна, особлива, черепаха. Була вона дуже добра й чуйна і завжди намагалася кожному догодити або допомогти, зовсім як рідна мати. Тому усі друзі та знайомі прозвали її Матінкою Черепахою. ...Якось прокинулася Матінка Черепаха навесні; вмилася, поїла і вирішила: – Піду до сестрички Качки, розповім, що нового скоїлось за зиму, почастую її смаженими жуками. А вона передасть мені вітання від далеких родичів – південних черепах... Матінка Черепаха склала у вузлик гостинець, зав’язала його у хустинку і потихеньку попленталась до качиного гніздечка. Ось, нарешті і затишне гніздечко сестрички Качки. – Де ви, сестричко Качко? – покликала Матінка Черепаха. – Кря-кря! – пролунало над її головою. Це здивовано крякала сестричка Качка. Матінка із задоволеною посмішкою обернулася на голос любої подруги. – Добридень, сестричко, – радо вимовила вона. – Добридень, а також і до побачення, – відповіла Качка. – Я сюди звернула тільки, щоб з домівкою попрощатися. Треба до теплих країв виряджатися, зима невдовзі почнеться. – Отже, не розвідаю я новин, не пригощу вас смаженими жуками... – розчаровано зітхнула Матінка Черепаха. – Поспішаю. Говорити мені ніколи, – попередила Качка. – А смажені жуки – це добра річ. Чому б не поласувати, – дорога в мене довга. Коли ще зможу пообідати... Матінка Черепаха радо заклопоталася, розв’язуючи вузлик... і розридалася. У вузлику було щось зморшкувате, незрозуміле. – Не вбивайтесь так, Матінко, – втішно посміхнулася Качка. – Наступного разу я обов’язково поласую вашими смаженими жуками. Кажуть, що ви – незрівнянна куховарка. Качка приязно попрощалася з Черепахою і полетіла на південь. ...І знов весна прийшла на подвір’я. Розтанули замети, дзюркотять струмки, з’явилася перша зелена травичка. Матінка Черепаха прокинулась рано-вранці і бадьоро заявила: – Піду привітаю тітоньку Жабу. У неї день народження в серпні. Якщо зараз вийду, то не запізнюся. Обережно поклала подарунок до вузлика, міцно його зав’язала і пошкандибала до знайомого болота. Ось, нарешті, і болото попереду. – Агов, тітонько Жабо! – гукнула Матінка Черепаха. – Ква-ква! – почулося мляве кумкання, з очерету вилізла тітонька Жаба. – Чого це ви спите, тітонько? Чи не захворіли, боронь Боже? – стурбовано запитала Матінка Черепаха. – Що це ви вигадали? – образилась Жаба. – Чи не бачите, що я така ж зелененька, така ж товстенька, як і раніше? Тільки вже осінь наступила, ось я і сховалася у нірку. Там у мене м’якеньке гніздечко. І тільки-но засинати почала, а тут чую: галас якийсь. Дай, думаю, подивлюся, хто це. А це ви. Тож, здоровенькі були, Матінко Черепахо! – Що ж виходить? Я запізнилася на ваш день народження? – почала бідкатися Черепаха. – Не треба так журитися, – ввічливо відповіла Жабка. – Наступного літа чекаю вас до своєї господи. Заспокоїлась Матінка й опам’яталася: – А ваш подарунок? Він же у цьому вузлику! Заблищали очі у тітоньки Жаби: – Швиденько показуйте, добродійко. – Зараз, зараз, – мимрить Черепаха і вузлика розв’язує. Подивилась туди тітонька Жаба і застогнала від розчарування, бо подарунок увесь почорнів, павутинням вкрився. Казна-що там і було. Тільки і махнула Жаба лапкою, застрибавши прямісінько додому. А Матінка Черепаха всілася на березі річки і почала міркувати. – Що це за несправедливість така? Я ж, бідолаха, навіть порозмовляти ні з ким не можу – не встигаю. У кого ж допомоги шукати? Три дні і три ночі думала-розмірковувала Черепаха. А на четвертий – дивиться – пливе по річці дивна риба: світла, як Місяць, блискуча, як срібло, а на голові – чудернацька прикраса. – Ти хто? – здивувалась Черепаха. – Я – Оселедцевий Королевич. Дізнався, що вам, Матінко, допомога потрібна. Схопилась за серце Черепаха, навіть розпитати позабула: звідкіля дізнався, як знайшов? А Королевич далі веде: – Яка ваша мрія, Матінко? – Ніколи й нікуди не запізнюватися, – тільки й промовила Черепаха... Незабаром потемніло у неї в очах, запаморочилася голова. А коли роздивилася Черепаха – від несподіванки ледь не потонула: виросли в неї замість лапок плавці. Великі та сильні. Як змахнула ними Черепаха, як попливла швидко-швидко. – Як гарно! – захоплено шепоче собі. – Тільки де ж мій доброзичливець? Треба ж йому спасибі сказати! Озирнулася: вода навкруги... Ось з того часу і з’явилися морські черепахи. Це дочки та онучки самої Матінки Черепахи, яка з Оселедцевим Королевичем зустрілася.

Темної-претемної ночі садком крались Будяк з Дерезою. Вони вже занапастили кілька городів, які раніше щедро дарували людям і помідори, й огірки, й запашні дині та солодкі кавуни. Та ці двоє ледащ зробили з плодоносної землі пустку, бо самі нічого не могли дати людям. А тільки те й робили, що живились за чийсь рахунок. Тепер Дереза з Будяком зупинились біля Вишнячка. – Здоров, приятелю, – Дереза обійняла Вишнячка. – Мама сказала, що вже потрібно спати… – позіхнув Вишнячок. – Ти що, маленький?! – зневажливо кинув Будяк. – Ні! – гордо випнув гілля Вишнячок. – Та мама сказала, що раненько потрібно встати, зустріти бджілок… – Великий, а маму слухає! – зареготав Будяк. – Й для чого тих капосних бджілок стрічати? – хіхікнула й собі Дереза. – Щоб вони позбирали з моїх квіточок пилок, і тоді мої ягідки будуть солодкі-пресолодкі… Так мама каже. – Пішли звідси… – цвіркнув крізь зуби-колючки Будяк.  – А за садком – поле, а там скільки цікавого… – Дереза зневажливо відвернулась від Вишнячка.  – Пішли… – смикнув Будяк Дерезу. – Про що можна розмовляти з боягузом – мамуськиним синком… «Я не боягуз і не мамуськин синок!» – хотілось крикнути Вишнячку. Та йому стало так прикро, що на його листочках з’явились вологі краплинки. – Почекайте, я з вами… – він побіг наздоганяти Будяка з Дерезою. Бджілки таки прилетіли вранці та ніде не знайшли Вишнячка. Хоч його й довго кликала, розгойдуючи віттям, мама Вишня, син не відзивався. Пройшов один дощик, за ним другий, третій. Сонечко прокидалось й, находившись за день, знову вкладалося спати. Дні змінювались ніччю, а Вишнячка все не було й не було. На гілках мами Вишні нав’язалось багато червоних ягід, коли нарешті одного дня з’явився синок. Його віття було поламане, листочки поскручувались, а поодинокі ягідки зморщились. – Де ти був, синочок? – запитала крізь сльози мама Вишня. – Я грався з Будяком і Дерезою. Бо я не маленький і не мамуськин син, як вони казали! – зарюмсав Вишнячок. – Спочатку було так весело… Мої друзі все просили напитися моїх соків… В моєму стовбурі їх було так багато. Та скоро я став зовсім сухий. Вітер погнув моє віття. А мої ягідки виявились гіркими. Й один чоловік, спробувавши їх, розлючено зламав мені гілку… Дереза й Будяк втекли від мене…  – Це я, мабуть, винна… – мама Вишня пригорнула до себе синочка. – Не догледіла, хоча й навчала, як себе поводити… А ти, синку, погано слухав мої поради! З її ягідок бризнув солодкий сік, обволікаючи Вишнячка. Раптом листячко на Вишнячкових гілках зазеленіло, віття розпрямилося. Він відчув, як стовбуром знову тече його сила. Й навіть гіркі ягідки стали солодкими-пресолодкими.  Бо материнська любов справді чарівна.

– Кузя, Кузя!!! – Лесик вискочив з під’їзду, та його улюблене кошеня Кузя наче крізь землю провалилося.  Двір був порожній. Навіть бабусь на лавчині, в яких можна було спитати куди побігло кошеня, не було. Від безвиході Лесик заплакав. – Не рюмсай!!! – почув хлопчик за спиною. Від несподіванки Лесик перестав плакати й озирнувся. На нього дивилась мітла двірника Петра Івановича! Двірника, якому хлопчик часто казав, що скоро його замінить робот. – Мене Дряпкою звати, – посміхнулась мітла. – Кузя пропав… – знову захлюпав носом Лесик, – а якщо він побіг на проспект а там машин скільки… – Знайдем твого малого, – заспокоїла Дряпка, – пішли! Та Лесик зробив лише кілька кроків, як його ледве не збив з ніг величезний котяра. Десь за гаражами неподалік почулось грізне собаче гарчання. – Знову ти, Васько, бешкетуєш! – грізно насупила брови мітла, – Я ж тільки двір підмела, а ти он купу торішнього листя порозгрібав та порозкидав повсюди!  – Та собака перший мене зачепив , я й тікав від нього, – винувато опустив очі кіт, зиркаючи десь в небо. – Ну гаразд… З тобою ще Іванович побалакає!.. Ти малого не бачив на проспекті? – Ні… – кіт позіхнув, – може, горобчик Цвінька щось бачив. – Цвінька, Цвінька, де ти там?! – гукнула мітла. – Він за гаражі дременув… – зацвірінькав дорослий горобець, приземлившись на лавчину. – А там Рябко хазяйнує!!! – перелякано наїжачивсь кіт. – Біжим!!! – наказала Дряпка. Вони добігли до заростів кропиви. Й Лесик перелякано зупинився. Він згадав, як у бабусі в селі його боляче подряпала кропива, наче ошпарила кип’ятком. – Кося! Кося, де ти там?! – покликала мітла. – Я тут! – поряд з’явилась Коса. Вона раз-другий крутнулась, й кропива лягла, пропускаючи Дряпку й Лесика далі. – Допоможіть!!! Рятуйте!!! – Лесик почув голос Кузі десь вгорі.  Хлопчик підняв голову й побачив котика на гаражі. Здоровенний собака став на задні лапи й гавкав, розбризкуючи слину злості. Здавалось, от-от – і він схопить бідненького Кузю за хвостика. – Не можна так з малими!!! – гаркнула Дряпка. – Та я тільки хотів допомогти йому злізти! – Рябко сів й приязно махнув хвостом, – мене ж ще малим двірник Іванович колись з цього гаражу зняв… – А мені лапу вилікував, коли мене дверима придавило… – муркнув Васько. – Він знайшов мою маму… – додав Цвінька, – Як я з гнізда випав… – А я з нього сміявсь… – Лесик винувато опустив очі, притискаючи Кузю до грудей. – І з вас… – хлопчик поглянув на Дряпку й Косю, – Казав, що вас потрібно здати до музею… А Ви ж робите наш двір таким чистим! – Звичайно… – посміхнулась Дряпка, – Ні в одній комп’ютерній грі немає мітли… – Й коси не знайдеш! – дзенькнула Кося. – То виходить, ми всі, й Іванович, нікому не потрібні?! – кашлянула Лопата, підійшовши до гурту. – Ні!!! – гаряче заперечив Лесик, відчуваючи ласкаве муркотіння свого маленького друга Кузі, – Як би не ви… – Робота замість мене вже змайстрував? Хлопчик обернувся. Двірник Петро Іванович стояв поряд й посміхався у вуса. – Двірники незамінні! – посміхнувся й собі Лесик. – Не все те золото, що сяє…

В чепурненькій сільській хаті жили Мама з Донею. Біля хати розташували садочок із різнобарвними квітами. Серед садових рослин виділялися великі поодинокі квітки червоного кольору – маки. Доня з цікавістю слухала мамині розповіді про вогняні квіти: – Уявляєш, Доню, замість червоних пелюсток у маку з часом з’являється плід – коробочка з маковими зернятками. Дозрілі насінини викидаються на велику відстань в результаті розтріскування коробочки. Також макові зернятка можуть висипатися на вітрі з отворів коробочки, як сіль з сільнички. Насіння маку використовували в їжу ще первісні люди. Ось і ми з тобою зібрали мак в садочку. Давай спечемо ароматні пухкі бублики з маком! І серед них найголовніший – один великий Бублик! А завтра добренько посиплемо їх маковим насінням! Доня з радісними вигуками закивала голівкою, і, посміхаючись, швиденько пішла з Мамою створювати свої перші бублики дитинства… Темна нічка з очима-зорями терпляче чекала на зустріч із сонячним ранком. І раптом… – Рятуйте! Рятуйте! Бублик прокинувся від писку. Він і раніше чув, як пищали макові зернятка в торбинці, коли бавились та пустували. Але тепер писк був не веселий, а сумний-пресумний. Бублик зиркнув на сволок хати, де на цвяшку висіла торбинка з маком. Торбинка зникла. Бублик прислухався: писк линув вже надворі. Він стрибнув із ще теплої, нещодавно вийнятої з печі, жаровні, на якій дрімав разом з братами, й покотився з хати.  Двором кралась Лисичка, тримаючи торбинку з маком. «Запорошу всім очі маком… – міркувала руда. – Ніхто й не помітить, як до курника залізу…» – Ах ти ж злодюжко!! – гукнув хоробро Бублик і кинувся за хвостатою шахрайкою. Лисиця, побачивши Бублика, дременула в садок. Руда стрімголов мчала через зарослі колючої малини. Вона й не помітила, як, зачепившись за колючки, торбинка надірвалась й макові зернятка посипались на землю. Не помітив цього й Бублик. Бо ледве встигав одбиватись від колючок малини, які грізно шипіли:  – Ось тобі пройдисвіте, щоб не топтав гілочок! Й боляче кололи Бублика з усіх боків.  Таким чином Бублик і Лисичка пробігли весь садок і нарешті вискочили на пасіку. Руда з розгону скочила на вулик. Він загойдавсь і перекинувсь. З нього вилетіли розлючені бджоли. – Злодюжка, та ще й шкідниця!! – загули роєм бджоли, накидаючись на Лисичку. Руда, кинувши торбинку, пустилась навтьоки. Бублик ще довго чув її вереск. То бджоли наздогнали обманщицю в полі, де росла гречка. Бублик підняв торбинку. В ній залишилось мало зерняток маку. І їх радісний вереск «Дякуємо, бубличок, наш рятівничок!» був занадто голосним для такої кількості. Та Бублик не звернув на це уваги. Він покотивсь до хати. В хаті Бублик побачив Маму й Доню за столом.  – Мамо, Бублик зерня маку врятував! – радісно заплескала в долоні мала. – Тепер будуть маковики й маторженики на свято Маковія! – Й бублики з маком, – усміхнулась Мама. – Тепер вони друзі… бо справжні друзі пізнаються в біді. Бублик поглянув у дзеркало біля припічку, і його дірка зробилась більша від посмішки – він весь був обліплений маковими зернятками. З тих пір пройшло багато часу. Бублики печуть вже на великих хлібозаводах і сучасних пекарнях. І Доня давно стала Бабусею. Вона розказує своїм онукам про те, що справжня дружба не старіє. Та пригощає дітлахів бубликами з маком.

– Клямка! – гукнула баба Ганна, вийшовши зранку на подвір’я. Однак навкруги стояла тиша. Та й кому озиватись: на все село одна її хата животіє. Розлетілось село по світах.  Та, головне, не озивалась Клямка – невеличка руденька собачка. Ще за часів, коли село жило-буяло, бабуся Ганна хату ніколи не замикала. Всі знали, що завжди Клямка на сторожі. Старенька кликала так всіх своїх собак ще з свого дитинства. Подейкували, що вона знала якісь собачі таємниці та мову. Бо чому тоді всі Ганнині собаки приносили назад дрібні речі, поцуплені колись невдахами-злодіями на обійсті бабці.  Давно-предавно, коли її батько йшов боронити Україну в лави УПА, то зняв з дверей клямку. Стару-престару, ще за часів цісаря зроблену. Зняв, як оберіг і знак, що обов’язково повернеться. Так він сказав на прощання малій Ганнусі.  Минали роки, десятиліття, а батько не вертався до рідної домівки. Все життя Ганні хотілось бодай припасти до того місця, в якому перестало битись серце неня. Бо й мамціної могилки Ганна не мала. Згинула, як дружина ворога народу, в далекому Сибіру… – Клямка, де ти вієшся? – вже занепокоєно гукнула старенька. Раптом, відкривши лобом хвіртку, до Ганни підбігла Клямка. Ухопила міцно бабусю за полу спідниці й почала тягти за собою. – Чого ти? Невже щось поцупили злодіяки?.. Та до нашого села вже й злодюжок калачем не заманиш... – приказувала Ганна, ласкаво чухаючи за вухом собаку. Бабуся вже вибралась за село, а Клямка тягнула її до лісу. – На гриби дощ потрібен, а його другий місць катма... – бурчала старенька, проте човгала хворими ногами за Клямкою. На невеличкій галявинці собака зупинилась біля струхлявілого пенька явору й почала рити під ним землю. Бабуся, присівши на пеньок, доторкнулась до якогось виступу на його корі. Трава неподалік здригнулась, хоч не було й малесенького вітерця. Ганна ледь не впала з подиву. Перед нею був отвір прямокутної форми, схожий на вхід в погріб. Клямка блискавкою метнулась вниз.  Собаки не було довгенько й старенька занепокоїлась. Коли раптом з отвору вискочила Клямка, щось тримаючи в зубах. Собачка підскочила до хазяйки й опустила щось в пелену бабці. Бабуся Ганна, хоч очі в неї вже давно присліпуваті, одразу пізнала клямку з дверей, котру забрав з собою нень… Тепер бабуся Ганна ходить частенько до цього місця. Тут була колись криївка воїнів Української Повстанської Армії.  Покладе квіти, згадає батька, й легше на душі робиться.  І все завдяки Клямці – звичайній маленькій руденькій собачці.

Якось бігла лисичка по лісу, коли дивитись, будиночок стоїть. Та такий гарний, такий яскравий, що вирішила вона зайти й познайомитися. Підійшла вона ближче, дивиться, а дверей немає. Обійшла вона його зліва направо, а потім з права наліво, та дверей так і не знайшла. Здивувало це її, от вона і побігла новиною з іншими звірами ділитися. Біжить-біжить, коли бачить, а на зустріч їй вовк іде. Підбігла вона до нього, та й каже: – Уявляєш, в нашому лісі, гість з’явився, який живе у гарному будиночку. Я хотіла зайти, познайомитися, та дверей так і не знайшла. – Новий гість, кажеш! А може через вікно зайти! – мовив вовк. Подумали вони хвилинку, та й побігли до нового будинку вікна шукати. Обійшли вони його зліва направо, а потім з права наліво, а вікон так і не знайшли. Ще більше це їх здивувало. От і побігли вони новиною з іншими звірами ділитися. Коли на зустріч їм ведмідь. От вони йому і кажуть: – Ведмедику-братику, уявляєш, у нашому лісі з’явився невідомий гість, який живе у новому, гарному будинку. – Це добре, – каже ведмідь – підемо познайомимось. – Не вийде, братику, – мовив вовчок – річ у тім, що в будинку немає, а ні дверей, а ні вікон. – От воно як, – мовив ведмідь – а може через димохід! Задумалися вони на хвилинку, та не стали довго чекати, одразу ж разом й побігли. Подивився ведмідь на будинок, ай справді, ні вікон не дверей. От почав він на дах лізти. Та як би не допомога лисички та вовка, мабуть, би добряче впав. Виліз він на дах, дивиться, а димоходу також немає. Зовсім звірі збентежені стали. Кудою ж гість в домівку свою заходить? А може він у пастці, подумали вони, й почали грюкати-стукати, можливо хтось та й відповість. Коли підійшов до них кріт, та й питає: – Що ви тут розкричалися? – Уявляєш, – кажуть вони – новий мешканець в нашому лісі з’явився! Ми хотіли познайомитися, а в його будинку ні дверей, ні вікон, ні димоходу. – То навіщо він вам здався? – питає кріт – Так цікаво ж! – відповіли звірі – Добре, – мовив він – ходімо я вас познайомлю Переглянулись вони один на одного, так нічого не зрозумівши, та й пішли слідом. А за декілька кроків від будинку, була нора. Заліз кріт в неї, а звірі за ним подалися. Вилізли вони посеред будинку, оглядаються гості по сторонах й нічого збагнути не можуть. А кріт їм і каже: – От збудував я собі будиночок, без дверей та вікон, щоби денне світло не заважало мені відпочивати, а тут ви, прийшли й наробили галасу на увесь ліс. Ну от як мені з вами бути? Де спокою шукати? Опустили голови звірі. Соромно їм стало. Але ж, звідки їм було знати, чому будинок стояв без дверей. Цікавість бере своє, і з цим нічого не вдієш. Вибачилися вони, та й пішли собі хто куди. А кріт ліг собі далі спочивати. От і прийшов кінець цієї казки. Та мабуть, не зовсім. Адже ідея будинку без дверей, сподобалася усім. Тож, кожен намагався збудувати собі домівку, схожу на будиночок крота. Та по правді кажучи, це в них не дуже вийшло.

В розкішному двоповерховому будиночку, вікна якого завжди були закриті шторами й відкривалися лише у повний місяць, а вхідні двері зачинялися на сім замків, жила собі одна Графиня, Емма ван Пігінґтон. Стильна леді із дуже зависокою самооцінкою, яка отримала у спадок від батька цей будинок разом із титулом та великою кількістю коштовностей. Не дивлячись на свої пишні форми, Емма завжди намагалася виглядати красунею. Одягала тісний одяг, який дуже вдавлював її неслухняний живіт, взувала черевички на два розміри менше й все це прикрашала асиметричним каре з діагональним чубчиком. Їй було байдуже, якої думки про неї були незнайомі люди, адже вона завжди себе вважала найпрекраснішою на світі. Життєвим гаслом Емми, була фраза: “гарної жінки не повинно бути мало!”, тож, їжа для неї мала велике значення. Виявляється, що у Графині, був дуже неординарний смак. Зранку, вона полюбляла з'їсти фруктовий салат з меленим перцем чилі та лимонним соком. По обіді, як завжди смажена яловичина чи курка у поєднанні з різними солодкими ягідними соусами. А на вечерю, їй подавали червону ікру з тертим білим шоколадом або шматочки полуниці, посипані свіжо меленим перцем. І все це вона запивала кавою з солоною карамеллю. А найулюбленішим десертом Емми були кубики ананаса з витриманими видами сирів. І хоч багато хто подумає, що це зовсім не смачно, Емма ж у відповідь скаже, що ви нічого не розумієте у поєднанні смаків. Усі ці хитрощі різноманітних страв Світу, добре знав її особистий професійний кухар, якому вона жодного разу не сказала «дякую». Та кухар це одне, а от вірні піддані, які мусили терпіти погану поведінку господині за столом й прибирати після неї, це зовсім інше. Наприклад, вона з легкістю могла потягнутися через увесь стіл за сільничкою чи соусом, торкаючись посудини своїм кругленьким животом, й ненароком розлити вино на скатертину чи розбити тарілку. Також, Емма, дуже часто їла руками, а потім, немов цуценя, облизувала тарілку й витирала одягом руки. А розмовляти із повним ротом було, мабуть, найнеприємнішим з усіх її витівок. Хоча, ніщо не зрівняється з її хрюканням під час жування їжі. Та кухня, була не єдиною кімнатою, де після Емми, панував суцільний безлад. Щовечірнє купання, було схожим на зливу чи навіть на глобальний потоп. Ну що тут сказати, думаю ви й самі здогадаєтеся, що відбудеться після того, як Емма вигукне «бомбочка» й з розбігу пригне у ванну. Хоча такого, мабуть, краще і не уявляти. Але, як би там не було, і щоб там не думала Графиня, все ж таки дуже тяжко їй жилося, адже через погані манери, ніхто не хотів з нею товаришувати. Від цієї самоти, її рятували лише вірні піддані, які терпіли усі безглузді вимоги й виконували бездоганно свою роботу. І хоч Емма, жодного разу не мовили їм «спасибі» чи «доброго ранку», вони все одно любили її. Якось, Емма Ван Пігінґтон ходила по крамницях, у пошуках нової сукні для вечірки у заможного пана Франческа. Була і тут, була і там, як і не помітила, що потрапила до дивної крамниці. У приміщенні, на полицях, лежали речі, які не мали раціональних пояснень, і чомусь, це зацікавило графиню. Тож вона одразу поцікавилася у продавчині: – Ей, ти, що то в тебе на прилавку? Якесь воно незрозуміле. До чого тут розпилене навпіл відро, з приклеєною частиною розбитої тарілки й висячим шматком тканини? Чи он те, голова дятла, яка виглядає з дерев'яного кулака, який крутиться на якомусь зламаному глобусі? Що це за жарти? – Доброго дня Вам! Вітаю Вас в нашій «Крамниці Ввічливості» — посміхаючись, мовила продавчиня. – Крамниці? Ввічливості? Та звідки ж взятися ввічливості в пробірці, бачку та теляті? Збожеволіти можна. Невдоволено мовила Емма й грімко гупнувши дверима, покинула приміщення. Після декількох годин шопінгу, виснажена жінка повернулася до дому й одразу ж, навіть не повечерявши, лягла спати. А наступного дня, з самого ранку, усі її думки були про вечірку, адже на ній будуть великі шанси зустріти своє довгоочікуване кохання. Впродовж декількох годин, жінка збиралася: робила зачіску, фарбувалася та як завжди, приміряла сукні, які ніяк не налізали на її тіло. Навіть корсет не допомагав. Та врешті решт, після тривалих спроб вдавити живіт скотчем, Емма зібралася й у розкішному лімузині відправилася в путь. На вечірці було дуже багато поважних жінок та чоловіків. І якщо одні приходили парами, то інші ж з'являлися для того, щоб знайти собі цю другу половину. З такими ж намірами, на святкування приїхала й Емма. Та скільки б вона не знайомилася з молодими чоловіками, усі її відвертали, через вульгарну поведінку та не повагу до співрозмовника. Засмучена Графиня, вирішила покинути вечірку, та на сходах, її зупинив молодий юнак. – Куди ви так поспішаєте? А повільний танець? Емма не знала що й відповісти. Чоловік взяв її під руку й провів до залу. Впродовж вечора, вони кружляли в танці, не зводячи один з одного очей. Їм було навіть не важливо, яка музика лунала, повільна чи швидка. Вони сплелися дотиками. Юнак щось розповідав, а Емма слухала і посміхалася. Слухала й боялася мовити бодай слово, щоб ненароком не зіпсувати ту приємну мить, яка вперше відбулася у її житті. Та коли незнайомець запропонував покинути вечірку й продовжити знайомство у якомусь ресторані, то Емма дуже сильно запанікувала, адже добре пам'ятала про свою поведінку за столом. Тож, згодом, схвильована Графиня зникла навіть не попрощавшись. Цілу ніч її думки не покидав той, якому вона сподобалась. От тільки біда в тім, що Графиня не знала як правильно поводитися, щоб не відштовхнути від себе чоловіка. Наступного ранку, жінка звернулася до найкращого спеціаліста з проханням навчити її гарних манер. Та після декількох занять, той сказав їй, що мавпу легше навчити манер, ніж її. Емма довго плакала й не могла зрозуміти, чому вона не така як усі, та потім, згадала про Крамницю Ввічливості. З думкою про те, що якщо не можливо навчитися, то можна купити, вона одразу ж відправилася до крамниці. Зайшовши в середину, Емма запитала: – Скільки коштують усі ці ваші дивні предмети? Хоча ні, неважлива ціна, купую усе! Та продавчиня своєю відповіддю здивувала жінку. – Доброго дня, шановна! Ми раді знову бачити Вас у нашій крамниці. Мушу засмутити Вас, на жаль, ввічливість не продається! – Нічого не розумію! А навіщо ж тоді відкривати цю крамницю? – Подивіться он туди, що ви там бачите? — продавчиня вказала рукою на предмети, які лежали на полиці. – Те, що й раніше бачила: відро, тарілка та клаптик тканини, схожий на юпку! — невпевнено мовила Графиня. – Так, правильно! От тільки ви бачите частини цих предметів, які означають частину слова. Тож, подивіться ще раз, і скажіть, що ви там бачите? – ВІ — ТА — Ю! – І Вам доброго дня! Молодці! Ви щойно привіталися. Емма відразу навіть і не зрозуміла, що сказала, та розгледівши предмети краще, вона почала вимовляти склади: – ДЯ-тел, КУ-лак, Ю-пітер — ДЯ-КУ-Ю. СПА-ніель, СИ-то, БІ-дон — СПА-СИ-БІ. ПРО-бірка, БАЧ-ок, ТЕ-ля — ПРО-БАЧ-ТЕ. Емма дуже зраділа невеличкому прогресу, адже нарешті вона опанувала слова, які їй так тяжко було вимовляти. З тієї миті, жінка кожного дня почала приходила до крамниці, щоби вчитися. Продавчиня стала для неї не тільки вчителем, а й справжнім другом. Окрім ввічливих слів, вона навчила її гарних манер та поведінки. Згодом, Емма змінила зачіску та стиль одягу, і коли навчилася поводитися як леді, то одразу ж почала шукати незнайомця. Побувавши тут і там, опитавши цих і тих, Графиня дуже здивувалася, адже ніхто не знав чоловіка з яким вона познайомилася і це її дуже засмутило. Одного дня, самотня Емма, після вечірньої прогулянки, поверталася додому. Погано було Еммі. Емма не їла. Емма не посміхалася. Емма не спала. Емма, Емма... десь далеко в думках, поміж звуку автомобільних двигунів, вона почула, як хтось її кликав. Через декілька секунд, її наздогнав якийсь чоловік. – Привіт! — радісно мовив він. – Прикраса, відро, тарілка! — занервувала Емма й мовила набір слів, та зібравши думки докупи, повільно промовила — Привіт! Графиня була дуже здивована, адже перед нею стояв чоловік у старенькому потертому одязі й шкіряному капелюсі. Це був саме той хлопчина, якого вона так довго шукала. – Ви, мабуть, дуже здивовані, — мовив він — як бачите, я звичайний робітник. Працюю водієм у пана Франческа. Він розповів, що ви питали про мене, та я ніяк не міг наважитися розповісти вам хто я на справді. Ви мені дуже сподобалися, і мене засмутив зіпсований ваш зіпсований настрій на вечірці, тому я вирішив вам його підбадьорити повільним танцем. Вибачте, що зіпсував ваші сподівання. Графиня, ледь не заплакала. Вона зрозуміла, що він бачив її на вечірці таку, яка вона є на справді. Тож, усміхнувшись, Емма взяла чоловіка під руку і пішла з ним по алеях вечірнього міста. Їхня прогулянка затяглася аж до ранку. Такою щасливою, вона себе ще ніколи не почувала. І хоч цього разу Емма не мовчала, слова її були тихими та ніжними, без грубості та хрюкання, з чарівною ноткою любові та щастя. Ось так, Графиня Емма ван Пігінґтон, знайшла своє кохання, а також змінила своє ставлення до людей й навчилася бути справжньою леді з гарними манерами поведінки.

Давним-давно, невідомо коли, жив собі один король. І мав він трьох синів. Роки минали, король старів, а сини мужніли. От і настав час обирати спадкоємця престолу, але кого? Старший син був романтиком, середній — вправним воїном, а молодший, ще ніби як зовсім юний. Подумавши, король зібрав синів, та й сказав: - Старий я вже став, і комусь доведеться зайняти моє місце. Всі ви гідні звання короля, тому, я вирішив дати шанс усім вам. Отже, слухайте: я завжди хотів пожити на березі моря, та на жаль, часу на відпочинок у мене не було. Тому, той, хто збудує мені найкращу фортецю біля моря, де я спочиватиму до самої смерті, той і стане володарем корони. Тож, зібралися принци з думками, взяли з собою по доброму мішку золота та й вирушили виконувати батьківське завдання. Минув час і королевичі позвали батька відвідати збудовані споруди. Завітали вони до будівлі старшого сина. Краса, що очей не відвести. Спокійне море, легкими хвилями відбивалося від стін замку. З фортеці були збудовані сходи, які вели до самісінької води. Над головою кружляли чайки, а вдалині плавали дельфіни. Сподобалось королю, от він і каже: - Перечекаємо ніч, відпочинемо, а вранці поїдемо дивитися на інші споруди, — а сам тихенько повернувся обличчям до моря, та й шепоче — Володарю морів, допоможи мені обрати гідного короля. Покажи, яким лютим буває море. Та й пішов собі разом із синами спочивати. А вночі здійнявся сильний шторм, який майже вщент розніс фортецю. Король, разом з принцами, ледве врятувалися. Наступного дня, вони поїхали до замку, який стояв на краю урвища. Споруда середнього сина, також сподобалась королю. Краса, що очей не відведеш. Посеред двору фортеці стояв фонтан, з якого розтікалася морська вода, а на краю схилу був збудований величезний балкон, з якого можна було вічність дивитися на море. От і каже він синам: - Перечекаємо ніч, відпочинемо, а вранці поїдемо дивитися на інші споруди, — а сам тихенько повернувся обличчям до моря, та й шепоче — Володарю морів, допоможи мені обрати гідного короля. Покажи, яким лютим буває море. І знову здійнявся сильний шторм, який хвилями зруйнував частину скелі, на якій стояв замок й половина споруди впала у море. Король, разом з принцами, ледве врятувалися. Наступного дня вони поїхали до фортеці молодшого сина, яка знаходилася посеред лісу. Здивувало це батька, от він і питає: - Сину, а де ж море? А той у відповідь: - Батьку, вашу фортецю, яка також знаходиться посеред лісу, ще ваш прапрадід збудував, і вона досі стоїть як нова. А до моря тут години дві, верхи на коні. Та найголовніше, посеред замку, збудована висока вежа, з якої видно усе навколо. А найкращі вчені змайстрували вам телескоп, щоби ви могли розгледіти ту красу, яка знаходиться навколо вас. Завдяки йому і море буде як на долоні. Задумався король, та й мовив: - Добре, перечекаємо ніч, відпочинемо, а вранці подивимося, що робити далі, — а сам тихенько повернувся обличчям до моря, та й шепоче — Володарю морів, допоможи мені обрати гідного короля. Покажи, яким лютим буває море. І знову цілу ніч лютує море. Та як би воно не старалося, хвилі так і не дісталися стін фортеці. Прокинувся король в ранці, дивиться, а фортеця як стояла посеред лісу, так і стоїть. Подумав він трішки, та й мовив: - Нарешті я поспав. Та так міцно спав, що навряд чи щось мене могло розбудити. Ну що ж, сини мої, я дав вам завдання, яке мало вирішити, хто стане наступним королем. Усі ваші споруди були гарними, та відпочити я зміг лише в одній. Тож, наступним володарем корони стане молодший син, який подумав не тільки про красу, а й про мою особисту безпеку. Так найменший син короля став володарем престолу.

Бездонні чорні хмари полонили небо, огорнувши його грозовою павутинною. Морок. Непроглядна темрява, яку, час від часу, турбувала неосяжна блискавка. Пориви вітру, хитали дерева, притискаючи їх вершини до землі. Дрібні краплі дощу, поступово переростали у люту зливу. У таку погоду, навіть найстійкіший птах, не зміг би й пів метра пролетіти. Та що там птах, навіть величезному дракону, з розмахом крил в десять метрів, політ здавався б неможливим. Та якщо дуже важлива справа, яка стосується життя чи смерті товариша, то всі ці перепони, стануть під силу навіть маленькому кажану. Через поля та гори, річки та озера, долаючи безмежний океан, з Темного королівства й аж до Сонячного, летить Ремі, щоб повідомити погану звістку королю про його сина Луї. І день і ніч, без сну та їжі, без страху та сумніву, лише з однією думкою в голові – я повинен встигнути.  За декілька днів до цього, відбулися деякі події, які вплинули на подальшу долю двох непримиримих королівств. У Пекельному палаці, звучала зловісно весела музика. Веселилася нежить, танцюючи на кістках, під гучні барабани та моторошне звучання скрипки. Тварі та мерзоти, одягнені у шикарне вбрання, темно-червоних тонів в поєднанні з чорною вуаллю, тішили свою спрагу бордовою кров'ю з кришталевих келихів, а огидні відьми намагалися звабити своєю красою молодиків, щоби було чим поснідати вранці. Навіть малорухливі зомбі підхопили ритм й увійшли в транс, станцювавши незабутнє апокаліпсичне R'N'B. Грандіозне свято на честь юної принцеси, яка знову мусить обрати собі принца.  Та цього разу, до не дуже бажаних гостей, Лакріма з'явилася не одна, а разом зі своїм товаришем Гарсіяном, який не то йшов поряд, не то котився неначе клубочок із ниточок. Його поява занепокоїла усіх присутніх, адже ніби й маленький та беззахисний, а величезного троля здолав. Ніби й хочеться розірвати на шматки, але якось страшно. Тому, провівши їх тишею та підступним поглядом до балкона, на якім стояли король та королева, присутні стали чекати промови принцеси, шепотівши один одному усілякі нісенітниці. Серед гостей був і Луї. Зачарованим поглядом, він дивився на принцесу й не міг відвести очей. Серце виривалося з грудей, а тіло ніби зовсім оніміло. Мабуть, я захворів, подумав принц, який ще декілька хвилин тому, не міг дати ради своїм враженням. Адже ні гучних бенкетів, ні собі подібних осіб він ніколи не бачив. Взявши в руки келих ароматної крові, Луї повільно підходив до балкона, щоби потрапити в поле зору чарівної принцеси, яка, при піднявши голову, навіть не дивилася в його сторону.  – Ну що принци? Не сидиться вам вдома! Знову за своє! Пригод захотілося? Будуть вам пригоди! – посміхнувшись, мовив Гарсіян, потираючи долоні.  Злякався люд, притих та й далі слухає.  – Чого притихли? Страшно стало? Так ви ж і є страхіття всім страхіттям. А злякалися. Ти ба які.  Після слів Гарсіяна, присутні опустили голови. Соромно їм стало. Все ж таки, боялися вони круглобокого старця. Та щоб довго не тримати люд в напрузі, Лакріма сказала, що за темним, дрімучим лісом, розстелився хребет Свистячих гір, вершини яких, мають закручену скелясту форму, й під сильним поривом вітру, завивають чарівну мелодію, яка нагадує свист. І що вона стане дружиною того, хто зможе гору пересвистіти. Обурився люд, адже ніхто не зможе свиснути гучніше за ту гору. Та раптом... – За ради руки та серця принцеси, я зроблю усе, що вона побажає – мовив Луї І почали усі присутні реготати. Де ж таке було чутно, щоб звичайний юнак, особа не королівської крові, за серце принцеси змагався. Та принц швидко вгамував їхні насмішки, сказавши, що він син короля Сонячного королівства. У залі настала німа тиша. Ніхто не очікував на давно вигорілих землях, зустріти когось із чужих земель, тим паче принца. Пекельна Королева, від почутого, аж підійнялася зі свого золотого трону. Згадала вона про прокляття, яким зачарувала принца Сонячного королівства. Злякалася. – Нам дивно бачити мандрівника з далеких, ворожих нам земель, та ми забудемо про минуле, і приймемо тебе як свого. А так, як ти являєшся королівської крові, то маєш повне право боротися за серце моєї доньки. – мовила вона Багатьом, рішення королеви здалося дуже дивним, та ніхто не осмілився їй заперечити. Не дивлячись на несподівану новину, люд та нелюд, продовжили святкувати, а Лакріма, увесь вечір не зводила очей з Луї. Настав ранок і принци, у супроводі наглядачів та усієї королівської раті, відправилися до Свистячих гір, виконувати доручення принцеси. Та якщо Луї хотів пересвистіти гору, то усі інші мали нове завдання від самої королеви, а саме, вбити непроханого гостя. І той, хто його здолає, стане чоловіком її доньки. Та на щастя чи на біду, про план королеви дізнався Гарсіян. Прийшов він до Семі та Ремі, та й каже: – Біда, друзі. Ой, біда. Рятувати потрібно принца. А як не врятуємо, то смерть йому. Злякалися вони, розгубилися. Що ж тепер робити? Як товариша рятувати? І наказав Гарсіян маленькій мишці очей не зводити з принца, а як біду відчує, то щоб взяла до рук камінчика, кинула його через ліве плече й прошепотіла «Гарсіян, виручай». Послухала вона його, та й побігла слідом за принцом до Свистячих гір. А кажану, старець доручив не легке завдання. Летіти через океан до Сонячного королівства й розповісти королю про біду, яка спіткала його сина. Навіть не вагавшись, змахнув Ремі крилами й полетів, а Гарсіян йому у слід шепоче: – Не легкий твій шлях. Ой, не легкий. Допомога тобі знадобиться. Сила десяти драконів. А можливо й двадцяти. Плеснув він двічі в долоні й в той час, Ремі, став за розміром з двадцяти драконів. Все нібито йде за планом, подумав Гарсіян й відправився до своєї улюбленої галявини, ягідок смачних скуштувати. Адже, яке б там лихо не чекало, їжа на першому місці. Сонячне небо, поступово затягували грозові хмари й згодом, затишний день перетворився на люту зливу. Долаючи тяжкий шлях, наперекір дощу та вітру наші герої все ж таки дійшли до вершини Свистячої гори, яка від неспокійної погоди щосили завивала свою мелодію. Стали принци по одному свистіти, гору переспівуючи, та усім таке завдання було не під силу. Свистіли вони, свистіли, так і не пересвистіли. От дійшла черга і до Луї. Став юнак на тій вершині, та як свисне. А в той час, мишеня кинуло камінчик через ліве плече, та й мовляє «Гарсіян, виручай». Сидить Гарсіян на пню, пелюстки квітки відриває та й буркочуть собі під ніс: «Пересвистить, не пересвистить. Пересвистить, не пересвистить.» Дивиться, камінчик до нього підкотився. Взяв його до рук, та й мовив: – А ви як думали? Сумнівалися? Та звісно ж пересвистить! З моєю допомогою, але пересвистить. Плеснув він тричі в долоні, і раптом, стихло все навколо. Ні вітру, ні дощу. Ні крику, ні розмови. Навіть птахи не співають і бджоли не гудуть. І в тій тиші, було чутно, лише легкий свист Луї, який старанно намагався гору переспівати. Розсердило це інших принців, от і вирішили вони вбити його. А мишеня знову камінчик через плече, та й шепоче «Гарсіян, виручай!». І став Семі за розміром з ведмедя, та й почав принца захищати, розкидаючи ворогів наліво та направо. Та як мишеня не старалося, один принц, спадкоємець скелетного престолу, розкидавши свої кістки по землі, знову набував свого вигляду. От він і сунув меча у живіт Луї. Впав принц на землю, лежить і не дихає. Тієї ж миті й чари з Семі зникли, і став він знову звичайним мишеням. Задоволені король та королева, наказали тіло молодого принца покласти у дерев'яний ящик, обплести його сталевими ланцюгами й скинути з обриву у море. А в цей час, у Сонячному королівстві, піднявся сильний вітер, який схиляв до землі могутні дерева. Раптом все навколо потемніло. Немов, серед білого дня, ніч настала. Невидно ні неба, ні сонця. То до королівства дракон прилетів, який, торкнувшись землі, одразу ж перетворився на маленького кажана. Підлетів він до короля, та й розповів йому усю правду про його сина. Минуло декілька днів, і у Темному королівстві, траурна музика лунає. Нарешті жителі дочекалися весілля Лакріми. І як би вона не відмовлялася, як би не сперечалася й не пояснювала, що так не справедливо, усе було даремно. Батьки й слухати її не хотіли. Та раптом, пролунала звістка про те, що король із Сонячних земель, разом зі своїм військом, океан перетинає. Війною йде до Темного королівства. І пролунали сурми, подавши сигнал про війну. І зібрався увесь нелюд, узявши зброю до рук. І підійнялись вони на свої кораблі, щоби відбити вторгнення непроханих гостей й подалися їм на зустріч. І зіткнулися посеред океану, два ворожих королівства, які вже декілька століть живуть ворожнечею. І пролилася кров, від ударів мечів та списів. Та раптом, на заході сонця, увесь океан, почав набувати червоного кольору. Заколихалася вода, забулькотіла. І почали з неї вискакувати усілякі риби та морські жителі й нападати на воїнів обох королівств, кусаючи їх за шию та пивши їхню кров. В ту мить, з під води, винернув величезний острів, який розкидав кораблі по різних сторонах. А на острові тім, Луї стояв, живий та неушкоджений. З невгамовною жагою до крові та силою силенною в руках. Йому хотілося лише одного – помсти. І цього разу він був не один, а у супроводі непереможного війська. Річ у тім, що коли принц прокусив шкіру старої черепахи, він обрік увесь океан на неминуче перевтілення. Прокляття передавалося від черепахи до китів, від китів до акул, від акул до риб і так далі. Усі морські жителі ставали вампірами, метою яких, було пити свіжу кров. Таким чином, вода в океані та ріках стала дуже небезпечною, а отже, усе живе на планеті, було під великою загрозою. Світанок. Холодні морські хвилі викидували на берег уламки потонулих кораблів й тіла убитих воїнів. Смерть була неминучою. Ніхто не повернувся. Два ворожих королівства зазнали великої поразки й втратили своїх правителів. Та найгірше було попереду.

За темним, дрімучим лісом, на вигорілій від вогню землі, де день був схожий на ніч, а ніч була чорніша за смолу, простяглися землі Темного королівства. А жителями тих земель, були усілякі монстри та нелюди, улюбленою справою яких було вбивство та розповсюдження хаосу. І вели вони війну проти Сонячного королівства. Не один місяць і не один рік тривала бійня між цими двома кланами. Мов вічне протистояння світла та темряви, дня та ночі, сонця та місяця. Та одного разу, королева Сонячного королівства завагітніла. Тоді, король, зібрав усю свою армію, і відвернув атаку ворожого війська. Через велику поразку, Темному королівству довелося відступити. Згодом, королева Пекельних земель, дізналася про вагітність свого ворога і ще на ненароджене дитя, наклала закляття: «Шкіра твоя згоратиме від сонячних променів, а злість зростатиме від голоду. Та не їжі тобі схочеться, а крові того, хто тебе породив. Крові батька та матері, брата та сестри. Крові усього люду земного. Ця нестерпна жага затьмарить твій розум й зростатиме з кожним днем, з кожним роком, аж поки ти усіх не перетвориш на собі подібних. І ніхто, і ніщо тебе не зупинить». Таким чином, Темне королівство, хоч і програло війну, але створило неминучу загибель люду земному. Минули місяці й у Сонячному королівстві народився спадкоємець, хлопчик Людвіг. Та всі його називали Луї. Як і сказала зла чаклунка, так воно і сталося. Шкіра дитини, під сонячними променями отримувала опіки, а молоко зовсім не вгамовувало голод. Тоді, король, щоби вберегти свій народ, у східній частині свого замку, наказав збудувати височезну вежу, яка стане для Луї новою домівкою. У юному віці, хлопчика заточили у непідступній вежі, в якій він провів все своє дитинство. Вдень, Луї ховався у кімнаті, до якої не потрапляло сонячне світло, а вночі, по округлених сходах, підіймався на вершину, щоб через єдине вікно, заставлене решіткою, милуватися місяцем та темрявою нічного неба. Їжею для нього стала кров та м'ясо домашньої худоби, яке регулярно приносили йому слуги й обережно передавали через невеличкий отвір. Внизу вежі стояли залізні двері, які цілодобово охороняли вартові, а ключі від замка знаходилися лише у короля та королеви. Відвідувачів у хлопчика було небагато, боялися всі. Всі, окрім батька і матері. Та поки король був заклопотаний важливими питаннями королівства, королева приходила до сина, щоб розповісти йому якусь історію, навчити писати та читати. І хоч життя здавалося не життям, а ув'язненням та муками, в нім все ж таки були деякі приємні моменти. У принца з'явилося два таємних друга, мишеня Семі та кажан Ремі. Завдяки їм, Луї навчився посміхатися та радіти. Маючи добрий слух, одного разу, Луї підслухав розмову двох вартових, про Темне королівство й про те, що там живуть усілякі монстри, подібні до нього. Саме тоді, принц вирішив втекти... - Хвоста мого, та й коту в зуби! Бездоганний план! — обурено мовив Семі. - Тааак! Особливо, мені сподобалась та частина, де ми блукаємо по колидолах замку, який наповнений озблоєними валтовими, знімаємо ключа з шиї кололеви та глабуємо кололівську скалбничку. Все плосто і-де-аль-но! Ніч обіцяє незабутні влаження. - доповнив Ремі. - А що ви мені пропонуєте? Я більше не можу бути в'язнем свого королівства. Я хочу бути вільним, вільним як усі. — промовив принц, схиливши голову. Схилили голову Семі та Ремі. Шкода їм стало товариша, тож подолавши свій страх, подалися вони втілювати в реальність бездоганний план Луї. А за планом, Семі повинен здолати шлях із нірки в нірку, зі стінки в стінку, крізь підлогу і стелю та й до королівської скарбнички, а там затиснути в пазурах монету і швидесенько прибігти назад, тому що потрібно назбирати повен мішечок золотих. І поки мишеня грабуватиме королівські скарби, Ремі повинен пробратися крізь охорону, до спальні короля та королеви, викрасти ключа та й повернутися назад. І хоч ніхто не вірив у здійснення плану, все ж таки успіх був на їхній стороні. Отримавши ключа, принц обережно відкривав замок, поки Семі та Ремі відволікали охоронців, зненацька наскочивши на них. Чи то так мало бути, чи це лише звичайна випадковість, та ідеальний план, без зайвих проблем, привів друзів до морського порту. Залишилося тепер знайти корабель, на якому вони перетнуть океан і потраплять до земель Темного королівства. І хто б міг подумати, що за добрий мішечок золотих монет, рибалки, без роздумів візьмуть їх на борт корабля. Пливли вони не один день та не одну ніч, долаючи простір безкрайнього океану. Вдень, Луї ховався у трюмі, і лише вночі підіймався на палубу, щоб подихати свіжим повітрям та вгамувати спрагу сирою рибою. Аж раптом, на їхніх очах, океан почав кудись зникати. Жоден з рибалок такого не чув і не бачив. З кожною годиною, його ставало все менше і менше, аж поки й зовсім вся вода кудись не поділася. Океан без води. Видовище, звісно ж, словами не описати. Увесь підводний світ як на долоні. Небачена морська флора та фауна у всій своїй красі. Руїни від старих підводних міст та затонулі кораблі. Скелети китів та втрачені скарби. Все це потрапляло в кругозір ока й зваблювало своєю недоторканістю. І ось, нарешті, промайнувши крізь широку прірву, дісталися вони самого дна, приземлившись на вершині високої споруди, яка стояла посередині підводного міста. Через незручне приземлення, їхнє судно зазнало сильних пошкоджень. Навколо незнайомців зібрався розлючений натовп, який ще декілька хвилин тому, намагався врятувати риб та інших жителів океану, розносивши їх по щілинах та ямах, в яких залишилося хоча б крапля води. Місцеві жителі були схожі на людей, але мали риб'ячі хвости, які поступово перетворювалися на ноги. - Вони забрали воду! — пролунав голос із натовпу і всі почали вигукувати — Смерть незнайомцям, смерть! Та недовго буркотів народ. Усі одразу й притихли, як із будинку, на який приземлився корабель, вийшов старець із золотою короною та блакитним восьминогом на плечах. То був король Підводного міста. - Не їх це рук справа! — затвердив він. — Вони також в пасці опинилися. Е-ге-гей — крикнув старець рибалкам. — Спускайтеся. Скинули рибалки з корабля мотузку, та й по одному спустилися на безводне дно океану. Старець привітав їх та й сказав, що підводний світ без води довго не протягне, і що єдиний спосіб врятувати життя навколишнього середовища, це викликати сильну зливу, яка дасть їм хоча б якусь надію. - Але ж якщо з'явиться вода, то ми ж потонемо, — вигукнув один із рибалок. - Нам терміново потрібно відремонтувати корабель! Мовив капітан й одразу ж, разом з командою, повернувся на борт. Луї розумів, що безнадійно лагодити судно, тому й запитав у старця, як їм врятуватися. Король подумав, та й відповів, що їхнє місто, збудоване на панцері старої черепахи, яка вже років з двісті спить непробудним сном. Та якщо її розбудити, то вона зможе допомогти їм. І наказав король йти йому на південь міста. Та не просто йти, а поспішати до печери, в якій спочиває голова черепахи, а сам, хлопнув двічі в долоні і мовив: - Грім грими, гроза грозися, злива злив на нас пролийся! Все навколо затопи й врятуй морські світи! І розгрималося небо, і підійнявся вітер не баченої сили, і почалася злива над Світовим океаном. Та така, що вмить заливала все навколо. І подався принц зі своїми вірними друзями на край міста, долаючи воду, яка стрімко прибувала на дно. Дійшли вони до великої печери, в якій спочивала голова черепахи. Зайшли в середину, та й думають, а як же її від сну відірвати. - А може ти її вкусиш своїми гостлими іклами — мовив Ремі - Ще цього нам не вистачало! - відповів Луї – Випити кров велетенської морської черепахи. - Без зерна мені б рік сидіти – мовило мишеня Семі – якщо ми щось не придумаємо, то залишимося частиною морського дна! - Добре, — мовив принц – я це зроблю, хоча мені не дуже хочеться нашкодити невинній особі, щоб врятувати наше життя. Усі вони добре розуміли, що черепаха залишиться живою, але вже не зовсім тією, якою вона була. Луї довго наважувався, а Семі та Ремі сперечалися, зробить він це, чи ні. Та раптом, юнак прокусив товсту шкіру рептилії своїми гострими іклами. Його спрага була на стільки сильною, що він не міг відірватися від насолоди, яку ще ніколи в житті не відчував. В цей момент розплющила очі черепаха і грімко застогнала від болю, який пройшов крізь її старе тіло. Налякані друзі зібралися втікати, та тікати вже було нікуди. Печеру майже затопило водою. - Вибачте, що зробили вам боляче, — мовив принц — та поки ви спали, світовий океан зник. Вам потрібно врятувати жителів міста, яке стоїть на вашому панцеру й відправитися на пошуки нової води. - Ти ба, як я довго спала... аж океан проспала! Здивовано мовила черепаха й повільними рухами почала відокремлюватися від землі, з якою, за довгі роки, стала одним цілим. І пролунав жахливий скрегіт та гуркіт, який роздався по морському дну. І затряслася земля від розколу та розлому. І підвелася повільними рухами черепаха на ноги, щоб врятувати тих, кого ще можна врятувати. А в цей час, до них приєднався король Морського королівства й мовив: - Не знаю, якою силою вам вдалося її пробудити, та краще, щоб вона нікуди не поспішала, поки вода не почне повертатися до океану. І ніби на той час усе здавалося під контролем, та все ж таки дещо пішло не за планом. Усі навколо почали задихатися, адже повітря, яке так важливе для життя, в одну мить кудись зникло. Та на щастя, за декілька хвилин, кошмар закінчився. Повітря почало повертатися разом із водою, на яку так довго чекали жителі океану. Височезні хвилі долали спустошене дно, якому дуже не вистачало води. До останнього метра, краплина за краплиною заполоняли усю частину утвореної суші. Нарешті океан врятований. Нарешті відродився баланс й минуло те жахіття, про яке ще довго пам’ятатимуть жителі океану. Захід сонця над синьою водою. Незрівнянна краса. А от на фоні цього заходу, побачити як з під води випливає місто на черепасі, це щось неймовірно неймовірне. Фантастично фантастичне. Дивовижне видовище, яке побачивши раз, пам'ятатимеш вічність. Черепаха доставила принца та його супутників до Темних земель та згодом зникла десь за обрієм. Рибалки збудували пліт, та попливли у невідомому напрямку, сказавши, що ноги їхньої не буде на проклятих землях. Луї не знав як бути далі. Його поглинула туга за батьками та рідним домом. Та найбільше, він боявся, що не зможе сам протистояти злобі, яка притаїлася в юному тілі й чекає слушної миті. Дороги на зад немає, тож потрібно рухатися далі. Йшов він три дні й три ночі, долаючи вигорілі поля та висохлі ліси. Ні пташки, ні комашки. Ні тваринки, ні травинки. Порожнеча. Сонце. Куди поділося сонце? Темрява. Голод, який відбивався злісними думками в голові. Хочеться крові. Та раптом, на своєму шляху, він зустрів золоту карету, у супроводі дивних охоронців. Вийшов з тієї карети скелет, принц у чорному фраку та капелюсі циліндрі, з тростиною та в елегантній туфлі. І хотілося б вгамувати спрагу, та що брати з кісток, подумав Луї. - Вельмишановний шановно шановний, якщо ваш шлях пролягає до замку, на грандіозний бал, то можу підвести — мовив спадкоємець скелетного престолу. Зрадів юнак, та й заскочив у карету. Їдуть вони, їдуть, як раптом скелет почав скаржитися: - От і принцеса, от і не покірна. Ніяк собі нареченого обрати не може. Вже скільки принців життя своє віддали, а вона все крутить носом. Та мене ж так просто не здолати. Сто кісток, сто дірок. Заклеєний, закручений на три вузли перекручений. А якщо розсиплюсь, то зберусь й зліплюсь. Зворушила Луї розповідь скелета про замок, бал та принцесу. Усі ці слова нагадали йому про книгу, яку так часто читала матуся. Чув, але не бачив. Бачив, але уві сні. Та цього разу він не спить. Цього разу він потрапить на бал, який змінить все його життя і, мабуть, не лише його, а й усієї планети.

Рано чи пізно, сонячне небо, все ж таки затьмарюють хмари. Одна за одною, повільно рухаючись у ритмі вальсу, заполоняють небосхил. По переду, білосніжні, пухкі, немов вата, хмаринки, а за ними вже йдуть, більш сердиті, грозові хмари. І ось, нарешті, кап - впала одна краплина на листочок дерева. А за нею іще одна. Неначе навмисно влучають у ціль. Ось вже й на ковток водиці перетворилися. На невеличкому, зеленому листочку, утворилося маленьке море, яким можна втамувати спрагу, хоча й не усім, але от Семі вистачило б. От тільки як залізти на те дерево? Як добігти до нього? І як змусити себе вилізти з нірки? О ні, краще не ризикувати, адже це дуже небезпечно. Куди б не глянули очі, всюди ховається загроза. Страшно одному без товариша. І як там зараз Ремі, — подумало мишеня, занурюючись глибше в нірку. А звідти, через коріння старого пня, крізь вириті лабіринти своїх побратимів, та й до потаємної печери, яка останнім часом стала притулком для нього та багатьох жителів Темного королівства. - Ну що там, Семі, чекати сьогодні дощу? - запитала Лакріма - З кішкою та в одній клітці б поселитися! Сьогодні є усі шанси поповнити запаси води! - відповіло мишеня - Але, на поверхні занадто тихо, а це дуже насторожує. - Як тільки-но піде дощ, всім негайно потрібно піднятися на поверхню щоб наповнити порожні діжки водою! - мовила наказним тоном Пекельна королева - Мамо, на поверхні, дуже небезпечно! - заперечила їй принцеса — Не можна так ризикувати своїм народом! - Якщо ми не будемо ризикувати, то без води, ми помремо швидше, ніж вип'ють нашу кров! Фиркнула королева зі сподіванням, що та їй підкориться. В цей час, намагаючись підтримати її величність, до розмови, приєднався скелет, який ще хвилину назад, міняв свої кістки місцями. Він був єдиним, хто вижив після великої битви. Точніше, голодні риби так розкидали його кістки по дну океану, що той ледве зібрав усе докупи. Та й то, скелет не зовсім був впевнений, що зібрав тільки свої кістки. Йому здається, що тепер, в його тілі, є щось чуже. - Сльозинка* моя, рідненька! Краплинка очей моїх висохлих! Темрява мого серця, краще слухайся маму! - Не твоя я, і тим більше, не рідненька! Весілля ж не відбулося! - обурилася принцеса подумавши про те, що була в одному кроці від заміжжя з цим підлабузником. - А що нам робити далі, нехай Гарсіян вирішує! Він краще знає! - Краще? Але ж він останнім часом тільки мовчить, ніби як щось приховує! Знову тягне на себе ковдру королева, висловлюючись не на користь старичка. Мабуть, вона забулася, як сильно її піддані бояться Гарсіяна, і що більше слухатимуться його аніж її. Адже недаремно у Темному королівстві ходили чутки про його силу та хоробрість. Усі й досі пам'ятають, як він велетенського троля здолав, якого, до речі, королева із королем злякалися. Тож, не зважаючи на мамині слова, дівчинка відповіла: - Не приховує, а думає, як зупинити епідемію. Якби не ваша давня ворожнеча, то цього б не сталося! Притихла королева. Мабуть, відчула свою провину. Згадала як на ненароджене дитя навела закляття. Боязно стало. Жорсткого погляду могутньої жінки, торкнувся сором та відчуття провини. Та не її це провина була, а тисячолітньої ворожнечі двох світів. Ніхто вже й не пам'ятав, з чого все розпочалося, хто був винним і на чиїй стороні була правда. А розпочалося все із Бога, ім'я якого не можна говорити ні в голос, ні пошепки... та що там говорити, навіть думати заборонено. Зліпив той Бог якось світ, який побачив у своєму сні. Прикрасив його океаном та великим материком. Милувався він своєю красою, та все ж таки чогось йому не вистачало. І тоді, воду та сушу, він почав засиляти усілякими істотами, тваринами та людьми. Задоволений своєю працею, Бог, щоранку спускався на землю і дарував усім радість та любов. Та настав той день, коли жителі, позаздрили могутності свого творця і вирішили його вбити. Дізнався про цю новину Бог, розлютився і вдарив своїм могутнім кулаком по шмату землі. І розкололася вона на великі та малі частини суші. І пустила тріщини, які стали ріками. І утворилися впадини та гори, моря та пустелі. І почалася велика суперечка між людьми та істотами, адже ніхто не хотів брати на себе відповідальність за скоєне. Минав час, утворювалися королівства, розділялася територія, а війна... а вже майже й забули всі, чому воювали. Та головне, що за сотні поколінь, жоден з правителів, так і не досяг перемир'я… Після нещодавніх подій, багатьом жителям Темного королівства, довелося сховатися у підземних печерах — копальнях давніх предків Гарсіяна, які колись, жили на цих землях. На разі, ці печери, були домівкою для старця, і хоч він не вважав себе господарем, все ж таки вони належали йому, адже дісталися у спадок від його прадіда, могутнього володаря Підземного королівства. І поки нечисть сподівалася на дощ, старичок все мовчав, намагаючись збагнути, що ж пішло не за планом. Ходив собі по колу й щось буркотав під ніс. - Якби не ця війна, то цього б не сталося! А так, як це сталося, значить так і має бути! Нісенітниця якась! О, як же йому не вистачало його улюблених ягідок. Таких червоненьких та смачненьких ягідок брусниці. І як же правильно мислити на порожній шлунок? Це ж якесь знущання, — подумав Гарсіян, і знов почав буркотіти. - А якщо так має бути, значить все йде за планом! Але який же тут план? Яка ж тут логіка? Логіки тут немає! І знову його роздуми перервало буркотіння живота. Заплющив він очі й уявив, як смакує брусницею, пережовуючи в роті порожнечу. Але ж уявою розум не обманеш. - Чи може то я осліп! Не бачу того, що ховається перед очима! Але якщо воно перед очима, то воно зовсім не ховається! Нічого не розумію. Зупинився він. Запаморочилося в очах, адже вже другу годину ходить по колу. О, ідея! Мабуть, потрібно піти в іншу сторону, — подумав старичок й розвернувшись, знову пішов по колу. Вже другу годину, за його кружлянням, з цікавістю спостерігають зомбі. Їх настільки заворожила його хода по колу, що ті й самі почали кружляти навколо нього, а от коли Гарсіян змінив напрямок, то зомбі так і не зрозуміли, що трапилося. Бачили, що щось не так, а от що, не могли збагнути. - А якщо ми перетнемо океан й завітаємо до Сонячного королівства! Впевнений, що на нас там чекають! Ой, як чекають — вигукнув Гарсіян. - Я категорично проти перемир'я, — знервовано мовила королева, проронивши з рук склянку з водою — це не можливо! Усі присутні, водночас поглянули на її величність, ніби як чекаючи від неї якихось пояснень, та королева так і не наважилася розповісти про свій вчинок. - Темне та Сонячне королівства, не змогли об'єднатися впродовж багатьох століть! Чому ти вважаєш, що тепер відбудеться перемир'я? - запитала вона - Тому що, якщо не сьогодні, то завтра вже й не буде кому об'єднуватися! А якщо хтось і залишиться, то не надовго! — відповіла Лакріма — Нам терміново потрібно перетнути океан, так в нас буде більше шансів протистояти біді. - Перетнути океан? Ти що, збожеволіла? — занервував скелет, згадавши про страшні події, які з ним відбувалися на дні — Вода є найнебезпечнішим на землі! Чи ти забула? А принц Людвиг? Він не вагаючись перетворить нас на собі подібних. Замислилися усі, адже добре розуміли, що досягти перемир'я між двома ворожими королівствами, було єдиною можливістю для порятунку. Океан та його мешканці, стали великою загрозою для існування всього живого на планеті. А питна вода стала найціннішим скарбом. Лише глибокі колодязі, до яких ще не дісталася епідемія, були джерелом води, але й вони, суворо охоронялися різними кланами, які, при будь-якій спробі наближення, без роздумів, одразу ж вбивали. Єдиним порятунком для тих, хто вижив, це був дощ. Але і той, останнім часом, став рідкісним явищем. - То, як ми перепливемо океан, не потрапивши до пащі ворога? — порушив тишу Семі запитанням. - Перепливемо не перепливемо! А чи обов'язково плисти? Можна й перейти! Чи перелетіти! - мовив Гарсян, розробляючи в голові якийсь план. Тож, поки старичок думав як перетнути океан, у Сонячному королівстві, Ремі намагався пояснити королеві, наскільки важливою є зустріч з представниками Темного королівства. І хоча він сам не вірив у свої слова, все ж таки мав ще маленьку надію, яку покладав на своїх друзів. А ще, він дуже сумував за своїм товаришем — Семі. - Якщо ми сидітимемо склавши луки, то найближчим часом, ми також станемо інфікованими. Нам неодмінно потлібно пелетнути океан і зустлітися із Галсіяном. Лише він знає як здолати це лихо. - Землі Темного королівства — ворожі землі! — мовила королева - Мені здається, що у нас є більша небезпека, а ніж ваша давня воложнеча! — мовив Ремі. - То ти пропонуєш об'єднатися? — із сумнівом запитала королева - Я плопоную сколистатися усіма можливими валіантами полятунку, бо інакше... Притих кажанчик, адже страшно було навіть уявити, що могло б статися. Притихла й королева, адже добре розуміла, що Ремі правий, і що кожна хвилина на вагу золота. Кожна хвилина це ще одне загублене життя її народу. І як правитель свого королівства, вона повинна діяти. Тож, із сумнівом та страхом, вона все ж таки вирішила потрапити до ворожих земель. - Навіть, якщо зібрати увесь наш флот, то ми й половини шляху не пропливемо. Нас одразу ж рознесуть вщент морські монстри. Жоден корабель не здатен перетнути океан. - Якщо колабель не пливе, то нехай він полетить! — боязно прошепотів кажанчик. Замислилися вони, а й справді, чому б і не сконструювати корабель, який полетить. Тож, як тільки-но прийняли рішення, одразу ж взялися за роботу. І поки у Сонячному королівстві найкращі винахідники розробляють схему летючого корабля, Гарсіян, разом із друзями та не друзями, взявши з собою усі необхідні речі, відправився в дорогу по підземним тунелям, які вели до іншого материка. Колись давно, ці тунелі, не один десяток років, проривали його предки, щоби припинити війну й об'єднати ворожі королівства. Та на жаль, в часи запеклої битви, їх ніхто не підтримав. Згодом, ці дивовижні створіння зникли з поверхні землі. З того часу, їх так ніхто й не бачив. Минали дні, минали ночі, а нечисть, впевненими кроками, долала таємничі тунелі, які вели аж до Сонячних земель. Крок за кроком, то ходою, то верхи один на одному, дійшли вони до невеличкого поселення, в якім жили давні побратими Гарсіяна. Ці, невеличкі на зріст, створіння, вже дуже давно не бачили відвідувачів. Жили собі, займаючись повсякденними справами й ніколи навіть не замислювалися, про життя на поверхні. Як тільки-но тутешні жителі побачили незнайомців, то одразу ж усі збіглися подивитися хто і чому до них завітав. - Хто ви такі? Чого прийшли сюди? Вам би в інший бік піти! Можливо і вихід там знайдете! Бо тут виходу немає! — мовив один із жителів. - Нечисть на наших землях! Нічого тут нечисті робити! Покарати потрібно! Виганяти їх звідсіля, або ж, смерть незнайомцям! — вигукнув інший житель, і всі як один, голосно закричали «смерть незнайомцям». Та раптом: - Що, осліпли? Чи оскаженіли? Чи просто не впізнали? Бо якби впізнали, то так би не кричали! — мовив Гарсіян. - Впізнати, то впізнали! От тільки наші з нелюдом не водяться! А якби водилися, то й самі б такими були! — мовив старичок із довгою, рудою бородою. На вигляд, він був найстаршим із усіх присутніх, скоріш за все, через це й старійшиною звався. - Як не поведетеся, то станете зовсім іншими! Не такими, як вони, і не такими, як ви! Тож, вам вирішувати! Після цих слів, притихли всі. Заплутав Гарсіян їхні думки, та не став він довго чекати й продовжив розмову. І повідав він їм про свій тяжкий шлях, за для примирення двох ворожих королівств. Про інфікованих та біду, яка трапилася на поверхні, і про те, що якщо не прийняти сумісних зусиль, то згодом, і підземні озера стануть червоними від крові. Бо коли на землі не залишиться жодної живої душі, то епідемія добереться й до них. Налякав старичок своїх братів та сестер. Що ж тепер робити їм? Куди ховатися? І посіявся страх й підійнялася паніка. Крики та метушня. Хтось збирав речі, а хтось просто ховався за камінням. Та всі ці дії були безглуздими, адже потрібно воювати з ворогом, а не ховатися від нього. Після декількох годин суперечливої розмови Гарсіяна та старійшини, було прийняте рішення. На жаль, ці ображені минулим, жителі, вирішили залишитися осторонь й сподіваючись, що лихо їх омине, жити далі. Засмутився маленький чаклун цією новиною, та діватися ні куди. Відпочивши, старичок, разом з друзями та нечистю, продовжили свій шлях далі. А браттям та сестрам наказав рознести вістку між усіма тутешніми поселеннями про загрозу й проте, щоб були дуже обережними. Минуло декілька днів, як у Сонячному королівстві, посеред ночі, земля заколихалася, стихло все навколо, а потім як загуділо та загуркотіло. І не землетрус то був, а принц Людвиг, зі своїм голодним військом, на велетенській хвилі, атакував суходіл. Цунамі руйнувало усе навколо, а інфіковані воїни, серед руїн, нападали на людей, щоб вгамувати свою спрагу. Хвилі дійшли й до замку, сильно пошкодивши його стіни. Налякана королева ледь врятувалася. Вибравшись із під завалу, вона побачила перед собою сина. Страх не завадив їй підбігти до нього й міцно обійняти. - Що з тобою сталося, синку? — запитала королева, ковтаючи солоні сльози — Від твоїх дій, загинуло багато невинних людей. Невже цього я тебе повчала? Невже ти не розумієш, що згодом, нічого не залишиться? - Частина мене розуміє, що потрібно боротися, але ця жага... - притих Луї, адже не усі його думки були приємними, тож вирішив він змінити тему — ходять чутки, про небесний острів, який сховався серед хмар. На цьому острові, живе могутній чаклун, який може зупинити цю епідемію. Я мушу знайти його, поки ще не пізно. Молодий принц, прибрав зі свого тіла мамині руки й пішов по розваленому коридору. Здавалося, що жага до крові затьмарила його розум. Та як би там не здавалося, без темряви, світла не розгледіти. Королева дивилася йому у слід й намагалася втримати внутрішній крик, який розривав серце люблячої мами. Невже всьому настане кінець і усю планету вкриє хаос, який породив її син? Невже вона втратить і його. О, як їй не вистачало надійного плеча коханого чоловіка. Що з ним трапилося? Чи то загинув, чи став інфікованим? Лише сумнівні здогади і ніяких відповідей. Залишитися одному, у тяжку хвилину, є дуже великим випробуванням для людини. Та попри усі негаразди, королева міцно тримала себе в руках. На світанку, жителі Темного королівства, нарешті завершили свою подорож й опинилися на іншій стороні океану. Вибравшись з печери, вони відправилися до замку, обережно минаючи навколишні небезпеки та хаос, який охопив те королівство. Колишню красу тутешніх земель тепер і не впізнати. - Не бути мені сірою мишею, якщо це не Сонячний замок! Нарешті ми дійшли! — радісно вигукнув Семі, побачивши знайому верхівку вежі, в якій він провів частину свого життя. Та підійшовши ближче, вони побачили лише руїни, які лишилися після цунамі. - Що тут трапилося? — Запитала Лакріма - Мабуть, ми запізнилися! — прошепотів Семі. Біля поваленого каміння, нечисть, зустрічали жителі Сонячних земель, які прийшли розбирати обвали після трагедії. Пекельна королева, зловісним поглядом дивилася на своїх ворогів, але особисте, їй довелося залишити в минулому. Найбільше, вона боялася, що люди, дізнаються про її страшний вчинок і одразу ж стратять. Місцеві жителі з обережністю дивилися на прийдешніх гостей, адже більшість з них, про подібних істот, навіть і не чули. Серед натовпу пролунав боязний шепіт, який, Гарсіяну довелося вгамовувати. - Чого злякалися? Кого злякалися? Ми з миром прийшли! Рятуватися! Об'єднатися! До натовпу приєдналася й Сонячна королева. Її ще досі непокоїли слова сина, тож вона одразу розповіла про подію, яка трапилася минулої ночі. Тишком-нишком, до її Величності підбігло стурбоване мишеня й запитало: - А куди подівся Ремі? Я ніде не можу його знайти. Мовчання королеви та сумний погляд, дало Семі відповідь на його запитання. Йому одразу ж стало якось сумно, адже він втратив свого найкращого друга. Тепер, в його очах й надія згасла. Тепер й думки кудись поділися. Лише одне кружляло в голові: будь, що буде! А в цей час, під сяйвом повного місяця, принц Луї, на одному із летючих кораблів, підкорює небосхил, шукаючи небесний острів. Летів він, летів, аж поки не потрапив в обійми до густого туману. І розгледів він у тім тумані землю, вкриту деревами та квітами, озерами та горами, лугами та ріками. Приземлився принц на тій землі, та й почав кликати могутнього чаклуна. Раптом, до нього підійшов сивий чоловік у білому одязі. - Я знаю, чому ти прийшов, — мовив він — можеш не розповідати. Та й часу до світанку в тебе обмаль. А тут, на острові, сонячні промені найспекотніші. - Якщо знаєте, то звільніть мене від цього прокляття! - промовив Луї, міцно стискаючи свої зуби. - А ціну ти знаєш, хлопче? - запитав старець. - Так! - ледь чутно промовив молодий принц. - Тобто, ти готовий пожертвувати собою за ради тих, хто століттями проливав кров й не міг знайти примирення. За ради тих, хто вбивав твій народ, і тих, людей, які хотіли вбити тебе при народжені? За ради усього люду земного та нечисті? Чи готовий ти? - голосно промовив чаклун - Так, я готовий заплатити будь-яку ціну, щоби звільнити усіх від цієї напасті! Тоді, старий дід змахнув своєю рукою. І вдарила блискавка, яка розділила небо навпіл. І повіяв сильний вітер, який розігнав густий туман. І закричав Луї від болю, коли пекучі промені торкнулися його шкіри й спалювали його тіло до тла. І перетворився він на невеличку купу попелу. Тоді знову старець змахнув рукою. І підхопив той попіл вітер й розвіяв його по усій планеті. І почали інфіковані люди та істоти, набувати свій звичний стан. І розгледілися сонячні промені над землями, які охопив хаос. В тяжкий час для усіх жителів, королеви Темного та Сонячного королівств, уклали мирну угоду й об’єднали два ворожі світи. Й почали вони жити в миру та злагоді, без війни та заздрощів, без ненависті та хаосу, як одне велике королівство. Скелет, повернувся до свого народу. Йому більш не хотілося ні принцеси, ні одруження. Все, чим він займався впродовж свого життя, то розповідав байки про те, як воював один проти усіляких монстрів та драконів, як переміг принца Людвига, який хотів заволодіти усім світом, та й звісно ж про те, як відмовився від кохання заради спасіння люду земного. Семі та Ремі ще довго сумували за товаришем, та згодом, вирішили відправитися у кругосвітню подорож, щоби хоч чимось себе зайняти й відволіктися від скорботи. Лакріма, в свою чергу, також сумувала за тим, хто урятував увесь світ. Їй було шкода, що з Луї, вона так і не познайомилася ближче. Кожного вечора, дівчина приходила до моря й дивилася на зоряне небо, і як тільки-но падала зірка, то загадувала бажання, щоби той повернувся. Ну а Гарсіян, як завжди про щось думав. Все ж ніби й добре на землі, але от його думки тривожить піщинка попелу, яку він упіймав та й поклав до кишені. Знає старичок, що з нею робити, от тільки потрібно все добре обміркувати, щоб не наробити лиха.

Давним-давно, жив собі один скульптор, який був справжнім майстром свого діла. Не мав він рівних у цій справі. Всі його скульптури були такими гарними, що очей неможливо було відвести. Якось прийшла до нього потворна відьма, яка також захотіла свою статую. Майстер одразу ж погодився, адже дуже любив своє ремесло й нікому не відмовляв. Минув час, і відьма прийшла подивитися на готовий витвір мистецтва. Та не встигла вона роздивитися скульптуру, як одразу оскаженіла. Як так, здивувалася відьма, з такої потвори створити таке прекрасне. Це її дуже розлютило і тоді, вона наклала прокляття на скульптора, що його руки його й погублять. З того часу, у майстра, з'явилася невідома хвороба рук, яку ніякий лікар не міг вилікувати. На шкірі утворювалися маленькі пухирці, які згодом ставали великими ранами. Майстер засумував. Невгамовний свербіж та пекучий біль заважали йому працювати, і здавалося б, що з перебинтованими руками, він ніколи більше не зможе займатися своєю улюбленою справою. Минув рік і відьма вирішила завітати до скульптора. Та знову, від побаченого, вона ошаленіла. Майстер як завжди ліпив свої скульптури, та цього разу, він це робив ногами. Звісно ж в нього з'явилися помічники, які йому допомагали, та факт лишається фактом. Відьма нічого не могла збагнути. Як так, вона ж його лишила, так би мовити, знаряддя праці, а він все одно продовжував творити далі. А скульптор їй пояснив, що забравши руки, вона не забрала головного – його таланту. – Головне не інструмент, а той, хто його тримає! Тож, можете мене і ніг лишити, я все одно творитиму – сказав їй майстер Не знала відьма, що сказати у відповідь, та й пішла собі геть. А на ранок, руки майстра стали такими, як і раніше, ніяких ран і ніякого свербежу. От тільки з часом вони вкрилися міцним золотим покривом, щоби скульптор міг продовжувати творити, і ніколи не пошкодив їх. З тієї пори майстер мав золоті руки не тільки в переносному, а й в прямому сенсі цього слова.

Жили були чоловік та дружина. І було у них три сина. Хлопці виросли й стали мужніми юнаками. От прийшов старший син до батьків, та й каже: - Піду я до високої гори, щастя шукати! Зібрав він речі у торбину та й пішов. День немає, два дні немає, а на третій повернувся. От і питають в нього батьки: - Ну що, сину, до гори дійшов? Щастя знайшов? А той їм у відповідь: - До гори не дійшов, а от щастя знайшов! Дістав він з торбини мішечок золотих монет, та й поклав на стіл. - Молодець! — кажуть батьки — Якщо правильно щастям розпорядишся, то і жити легко буде! От і середній син каже батькам: - Піду і я до високої гори, щастя шукати! Зібрав він речі у торбину та й пішов. День немає, три дні немає, а на п'ятий повернувся. От і питають в нього батьки: - Ну що, сину, до гори дійшов? Щастя знайшов? А той їм у відповідь: - До гори не дійшов, а от щастя знайшов! Дістав він з торбини два мішечки золотих монет, та й поклав на стіл. - Молодець! — кажуть батьки — Якщо правильно щастям розпорядишся, то і жити легко буде! От і найменший син каже батькам: - Піду і я до високої гори, щастя шукати! Зібрав він речі у торбину та й пішов. Місяць немає, два місяці немає, а на третій повернувся. От і питають в нього батьки: - Ну що, сину, до гори дійшов? Щастя знайшов? А той їм у відповідь: - До гори дійшов, а от щастя не знайшов. Йшов я день, йшов два, коли по дорозі чорта зустрів. От він запропонував мені, за мішечок золотих монет, пташине гніздо зруйнувати. Шкода пташок стало, тому я відмовився та й пішов далі. Йду собі я йду, коли на п'ятий день, знову чорта зустрів. От він запропонував мені, за два мішечка золотих монет, пташку вбити. Шкода пташку стало, тому я відмовився та й пішов далі. Довго я йшов, аж поки до гори не дійшов. А там, під горою село було. Завітав я в те село, а там жінку зустрів. Закохався та й одружився. Минув рік, а за роком другий. Завітали сини в гості до батьків. От вони й питають старшого сина: - Ну що там сину, як там твоє щастя? А той їм у відповідь: - Все добре батьку! Все добре мамо! Працювати — не працюю, жінок золотом годую. - Зрозуміло! — кажуть батьки — Ну а ти що скажеш, як там твоє щастя? — питають у середнього сина. А той їм у відповідь: - Все добре батьку! Все добре мамо! Працювати — не працюю, жінок золотом годую. - Зрозуміло! — кажуть батьки — Ну а ти що скажеш, щастя знайшов? — питають у найменшого сина. А той їм у відповідь: - Все добре батьку! Все добре мамо! Щастя не знайшов, лише син народився! Минув рік, а за роком другий. Завітали сини в гості до батьків. От вони й питають старшого сина: - Ну що там сину, як там твоє щастя? А той їм у відповідь: - Погано батьку! Погано мамо! Гроші скінчилися, жінки немає, жити ніде. Якщо можна, дозвольте деякий час у вас пожити, поки щастя не знайду. - Зрозуміло! — кажуть батьки — Наш дім, твій дім! Живи скільки хочеш! Ну а ти що скажеш, як там твоє щастя? — питають у середнього сина. А той їм у відповідь: - Погано батьку! Погано мамо! Гроші скінчилися, жінки немає, жити ніде. Якщо можна, дозвольте деякий час у вас пожити, поки щастя не знайду. - Зрозуміло! — кажуть батьки — Наш дім, твій дім! Живи скільки хочеш! Ну а ти що скажеш, щастя хоча б знайшов? — питають у найменшого сина. А той їм у відповідь: - Все добре батьку! Все добре мамо! Щастя так і не знайшов, лише родину маю!

За лісом річка, за річкою поле. За полем гора, за горою ліс. Та такий старий, такий густющий, що навіть сонячний промінь не в змозі пробитись крізь віти дерев. А от якщо в тім лісі, увесь час йти вперед, а біля сторічного дуба звернути ліворуч, то можна потрапити на галявину, посеред якої стоїть засохлий пень. А на тім пню сидить чоловічок, на ім'я Гарсіян, пів метра заввишки, пів свині завширшки. Старичок — круглячок з сивою бородою, довгими вусами та лисою головою. Сидить собі тихенько, перебираючи лісові ягоди. Ті, що вже достигли, з'їдає, насолоджуючись кожною ягідкою. А ті, що не дозріли, кладе до кишені, щоби потім знову причепити їх до куща. Їсть собі поволі, мугикаючи веселу пісеньку, коли чує, хтось швидко в його сторону наближається. Зіскочив він з пня, та й перетворився на невеликий кущ брусниці. А до тієї поляни підбігла дівчина, побачила вона пень, присіла на нього, та й почала плакати, сподіваючись, що її ніхто не почує. Солоні сльози стікали по щоках незнайомки й одна за одною падали на листочки кущика. Шкода стало маленькому чарівнику дівчину. Прийняв він свій звичний вигляд, та й каже:  - Чому ти плачеш? Що трапилося? Тебе хтось образив? Ти заблукала? Як тебе звати?  Дівчинка була здивована від побаченого та почутого, і на безліч запитань, дала відповідь лише на одне.  - Лакріма!  - Гарне ім'я. І ти така гарна. І я також гарний. І настрій в мене гарний. А в тебе настрій сумний. — мовив чоловічок, пережовуючи останні ягоди.  - Мої батьки, хочуть заміж мене віддати — сказала дівчинка, ще більше розплакавшись.  - Весілля то добре. Весілля то їжа. Багато смачної їжі. Я люблю поїсти. Особливо щось солодке. — зрадівши вигукнув чарівник.  - Моя мама — королева Пекельних земель, а тато — кровожерливий король. Заради зміцнення королівства, вони хочуть віддати мене заміж. А мені ж лише 14 років. Та їх це не хвилює. Вони підготували для мене декількох кандидатів і завтра я повинна обрати одного із них. А якщо нікого не оберу, то вийду заміж за того, хто їм найбільше сподобається. А я не хочу... не хочу заміж!  Від істерики дівчинки, Гарсіян, ледве сам не заплакав. Його маленькі оченята налилися слізьми, а щічки надулися як у хом'яка.  - Я тобі допоможу. В мене є ідея. Вона тобі сподобається. Бо мені вона подобається. Моя ідея гарна. — пробуркотів він.  І що може зробити такий маленький чоловічок, який ще так дивно розмовляє, подумала Лакріма.  - І як же ти мені допоможеш? — запитала вона — Ти ж такий маленький.  - Маленький, не маленький. Яка різниця? Дивись, що я вмію. Ти ж так не вмієш. Так ніхто не вміє.  Дістав він з кишені не достиглі ягоди, підкинув їх у повітря і вони повернулися туди, звідки ж й самі зірвалися. Задоволений чарівник подивився на юну принцесу та й продовжив.  - Ось тобі ягідка. Чарівна ягідка. Як з'їси її, то ніхто не відчує. Ніхто і ніщо не відчує твоє серцебиття.  Дівчинка взяла ягідку, але нічого не могла збагнути.  - Не хвилюйся. Повертайся до дому. А принцам скажеш. Що серце сховала у лісі. Хто знайде, той і наречений.  Немала вона вибору. Посиділа ще трішки, подумала, підійнялась з пня, ковтнула ягідку та й пішла. А чарівничок, вскочив на пень, приліг на бочок, і як захропів, що аж земля задрижала. А наступного дня, з самого ранку, в замку маленької принцеси, веселиться народ. З усіх королівств Темного світу, поз'їжджалися вельмишановні демони та демониці, упирі та упириці, відьми та відьмаки, мертвеці та мертвяки. В загалом уся нечисть зібралася, щоб поглянути на Лакріму та майбутнього нареченого.  Трубить труба, гудить труба і барабани на ура. Увесь люд та нелюд, зібрався у величезній залі та й чекає на принцесу.  Перед гостями, майбутня наречена, з'явилася у червоній сукні з розпущеним чорним волоссям і заплаканими очима. Її хвилювання було помітно неозброєним оком, та взявши себе в руки, Лакріма сказала:  - Вчора, гулявши у лісі, я сховала своє серце. Тому, той, хто його знайде, стане моїм чоловіком.  Здивувало це гостей. Прислухалися вони, а й справді, зовсім не чутно серцебиття. І линув рев та крик, галас та гуркотіння. Обурений люд та незадоволені батьки. Але аж ніяк не кандидати. Звісно ж, це було їм на руку. Чи розраховувати на вибір дівчиська, чи самому здобути серце. Тож, вони підтримали Лакріму, та й не гаючи часу, подалися до лісу у пошуку юного серця.  Хтось пішов ліворуч, хтось праворуч. Комусь подобалося йти увесь час вперед, а комусь, довилося ходити по колу. Йшли вони, блукали, аж поки не заблукали. Коли, раптом, один із них, не знайшов галявину, на якій сидів Гарсіян. Втомлений та голодний принц, упирського престолу, спочатку хотів підживитися круглобоким чоловічком, але потім вирішив запитати у нього про дівчину.  - Гей, свиноподібний! — неввічливо мовив він — Чи не бачив ти вчора тут маленьку дівчинку?  Роздивився його старичок, з ніг до голови, а потім мовив:  - Дівчину бачив. Гарну дівчину. Гарну як я. Але гарніших за мене не буває. Тож, ні, дівчину не бачив.  - Ти що таке говориш! — розлютившись, мовив принц. — Краще признавайся, бачив ти її, чи ні. А то я всю кров твою вип'ю.  - Якби я тут побачив дівчину. То був би не один. А так, як я один. То ні, я її не бачив. Лише чиєсь серце бачив.  - Серце? — занепокоївся упир. — Де воно? Куди поділося?  - Куди поділося? А звідки ж мені знати! Був тут, перед тобою, один. Він, мабуть, і узяв його. Так, точно він забрав.  Розлючений принц ринув слідом невідомо за ким, щоби серце відібрати в того, хто його випередив. Гарсіян посміхнувся, погладивши живота, вскочив на пеньок, та й знову смакує ягідками. Коли, підбігає до нього інший принц, спадкоємець людожерського престолу, та й питає:  - Куди це так швидко упир побіг?  А той йому у відповідь:  - Куди, куди? Звідки ж знати мені! Схопив якесь серце, та й побіг. А куди, не знаю. Але дуже швидко побіг.  Розлютився людожер, та й кинувся упиря наздоганяти. Старичок знову посміхнувся, пробуркотівши:  - От вам і кінець настав. А чого ви хотіли? Серця маленької дівчинки! Дзиць вам, а не серце. Хех!  Так воно і сталося. Не минуло і години, як принци, думаючи, що серце в когось із них, повбивали один одного.  Сидить Гарсіян у своїм улюбленому лісі, на улюбленій поляні, на улюбленому пеньку та й улюбленими ягідками смакує. Коли підлітає до нього маленька пташка.  - Ну що пташка? Гарна пташка. Час тобі пощебетати. Пісеньку заспівати. Нечисть налякати.  Скотився старичок з пенька, та й шепоче їй:  - Наспівай усім. Серце дівчинки, то смерть. Кожен, хто його шукатиме, загине. Тож, нехай собі думають. Нехай бояться.  І полетіла пташка до королівства. І на щебетала на вушко жителям про смерть принців і про прокляття. І посіявся страх. І ніхто більш не схотів ходити до старого лісу, шукати серце маленької дівчинки.  Минув місяць, а можливо й два, як у юної принцеси знову з'явилися неприємності. Молодий принц, невеличкого королівства тролів, вдався до хитрощів. Він звернувся за допомогою до старої, могутньої відьми. Попросив її зліпити серце, яке він назве серцем Лакріми. Відьма погодилась. Взяла вона жменю мертвої землі, добавила в неї три краплини своєї крові, жмут волосся покійної прабабусі та й зліпила маленьке серце. Та звісно ж все це не задарма. В замін вона попросила випити усю воду на планеті. Річ у тім, що землі Темного королівства спалені та висохлі, а от землі Сонячного королівства розквітають. Таким чином, стара відьма хотіла нашкодити усім жителям планети. Не став троль чекати. Одразу ж подався до джерела, та й почав пити воду. Пив день, пив два, аж поки все не випив. І став він вище за гору, ширше за море. І силу в собі відчув, нездоланну. Взяв в руки маленьке серце, та й пішов до королівства, обманом наречену собі здобувати.  В цей час, маленький чаклун, відчув, що щось не так з матінкою природою. Скотився він з пенька, та й покотився клубочком до того ж королівства. А там вже троль всіх лякає. Трощить і ламає. Калічить та вбиває. І ніхто ж не осмілиться зупинити його. Ніхто не кине виклик могутньому велетню. Ось вже і Лакріма в його долоні сидить, плаче, слізьми заливається. Благає батьків про порятунок. Але вони й чути не хочуть, адже троль приніс її серце, тож, вона, має стати його дружиною. А про серце ж правду сказати не можна, адже тоді всі здогадаються про її обман. Можливо, батькам, не вигідний був шлюб з королівством тролей, та ніхто не осмілився заперечити.  Раптом, на шляху троля опинився Гарсіян, який наказав відпустити дівчинку і забиратися геть. Велетень, звісно ж розсміявся. Куди такому карлику до такого могутнього як він. От і мовив він йому:  - Дівчина моя наречена. В мене її серце. А ти, якщо не заберешся з мого шляху... то я тебе розтопчу.  - Розтопчеш, мене? Налякав! Дуже налякав! Серце дівчинки в її грудях. А в тебе лише шмат землі. Ой лихо тобі буде. — сміючись мовив чарівник.  Гарсіян підправив ременя на своїх штанях, та як вдихнув повітря в повні груди, що став великим як троль, а той ще більшим. Дістав він зі своєї кишені соснову голку, яка також виросла в рази й проткнув живіт тролю. З його тіла почала витікати вода, яка лилася на землю. Чаклун видихнув повітря і розігнав її по всій планеті, не забувши залишити річки та озера на давно висохлій землі Темного королівства. От і настає кінець цієї казки. Не можу сказати, що далі в наших героїв все буде добре, але скажу, що Лакріма знайшла собі справжнього друга, який допоможе їй у будь-якій ситуації.

Темна–претемна ніч. Місто, як завжди, заплющило очі, вимкнувши світло у будинках. Тиша! І в ніякому разі не смій заважати цій тиші. Навіть, якщо тобі не спиться! Навіть, якщо цікавість долає страх, не смій підійматися, щоб зрозуміти, що то за скрипіння дверцят чи потаємне шкрябання під ліжком! Усі ці звуки є ознакою того, що він поряд. Але дуже сильно хвилюватися непотрібно, адже він, загалом, приходить в ніч, з четверга на п'ятницю. Тож, усі інші ночі, можна спати спокійно. Принаймні так вважала Марічка, та на жаль, вона помилилася. Цього разу він прийшов у саму неочікувану ніч, з неділі на понеділок. Мабуть, найтяжчу ніч тижня, адже вона є коридором між закінченням вихідних і початком навчання. Безсоння Марічки не було випадковим. Дівчина відчувала, що щось має трапитися. Спочатку, вона, почула тяжке дихання під ліжком, яке повільними кроками, переходило до скрипіння дверцят старої шафи. Дратівливий звук ще більше лякав, але водночас пробуджував цікавість. На мить розплющу очі й погляну що коїться, хоча ні, не вистачить сміливості, подумала дівчина й сховала голову під ковдрою. Та порахувавши до трьох, вона знайшла в собі сили й різко визирнула, щоб побачити того, хто її лякає. Та на превеликий жаль, кімната була порожня. Лише чиясь тінь, немовби сонячний зайчик, бігала з кутка в куток, зліва направо, по стінах, стелі та підлозі. Але чия ж то тінь? Що приходить в кімнати до маленьких діточок? Що хоче від них, і найголовніше питання, чому приходить, а нічого не відбудеться? Поки Марічка ховалася, він спостерігав: вимірював, вираховував, зважував, обчислював. Кожен пальчик, кожну частину тіла. Ширина, довжина, висота, колір, запах. З ніг до голови, а потім навпаки. І сердиться, все сердиться. Знову неточності. Формули, формули, формули. А якщо ось так? О ні, так ще гірше. Фізика, хімія, математика... математика? Так, це воно! Які пропорції! Не так і легко знайти те, що потрібно, але якщо докладати великих зусиль, то все неодмінно вийде. Марічка, стала тією, хто був йому до смаку. Спи мій янголе, спи – шепотів він тихесенько на вушко дитині й з тяжким диханням повертався туди, звідки прийшов, а саме, під ліжко. Ховається й чекає, поки вона засне. А потім... а потім тіло дитини, немовби тоне у болоті, занурюється у ліжко й зникає. Марічка, замотана у ковдру, опинилася на плечах невідомого старця, який темним, кам'яним лабіринтом ніс її до свого лігва. Згодом, вони опинилися у кімнаті, яка нагадувала підвал, а звідти, піднявшись дерев'яними сходами, потрапили в середину будинку. Старець, обережно вивільнив її та й зачинив у сталевій клітці, яка стояла посеред великої кімнати. Марічка голосно кричала, кликала на допомогу, благала щоб той її відпустив, та все було даремно. – Бабайко – плачучи мовила дівчина – відпусти мене. Я ніколи більше не буду балуватися і завжди слухатиму батьків. – І чому ж ви усі так голосно кричите? Бабай, бабай! Ну і що з того, що я бабай! Я ж зовсім не страшний, а навпаки, навіть дуже милий – відповів він. Поки дівчина плакала, бабай на декілька хвилин кудись зник, а коли повернувся, то вона побачила старенького, худорлявого дідугана, не високого зросту, із довгою, сивою бородою, великими очима як у сови та зубами гострими як у піраньї. Але не дивлячись на страшне обличчя, одяг його був чистіше чистішого, охайніше охайнішого. Оригінальний чорний піджачок прямого пошиття з двобортними застібками, загорнутим, застебнутим на ґудзик коміром та накладними масивними кишенями. Під піджачком була чорна сорочка з м'якої тканини. Все це дуже пасувало до його штанів класичного варіанту в тон піджака, які доповнювалися елегантними лаковими туфлями. Марічці, старець був схожий на якогось бізнесмена чи боса мафії аніж на монстра. Присів він на маленький шкіряний диван та й почав дивитися на неї, немовби вивчаючи її. А вона знову йому говорить: – Бабайко, бабайчику... – Френч! – обірвав він дівчину на півслові – моє ім'я Френч! Та дівчина не розгубилася і продовжила: – Френче, Френчику, я ж у тата й мами одна єдина, а вони хвилюватимуться, ночей не спатимуть, мене шукатимуть. Та раптом, її скарження, перебив скриплячий звук відкривання дверей. До кімнати увійшла невідома особа на ім'я Байєр, у класичному чорному костюм з м'якої тканини та білосніжної сорочки з французьким коміром, загострені краї якого були широко розведені в сторони. За виглядом, майже велетень, але трішки нижче. Він був набагато молодший за бабая, та за віком, мабуть, старший за Марічкиного прадіда. В руках він тримав дві чашки, з яких, по всій кімнаті, розповсюджувався запашний аромат польових квітів. Присівши біля свого товариша, незнайомець мовив: – Щось вона занадто тендітна! – Саме те, що нам потрібно! – вигукнув Френч – Ідеальні параметри, шкіра, волосся, зріст. Все просто бездоганно! – Якщо ви хочете мене з'їсти, то я вас засмучу – плачучи сказала їм дівчина – моїми кістками ви не дуже наїстеся! Та істоти навіть не звернули на неї уваги й продовжили розмову далі. – Тобі видніше – каже Байєр – Тоді, можливо, смарагдово–паперовий коктейль? Як на мене вишукано та витончено. Вона виглядатиме на всі сто! – Нііі! – це не дуже пасуватиме до її кольору очей. – заперечив Френч – Коктейль з мене буде нікудишній! – знову втрутилася у розмову Марічка – Я ж малесенька та худесенька, а без жиру ніякого навару! Та насолоджуючись приємним узваром, вони знову проігнорували її. – Тоді класика! Трикутно–огіркове хакі! – знову запропонував велетень. – Для її розмірів потрібно щось тендітне – відповів Френч – Розмірів? Ви що, труну для мене готуєте? – витираючи сльози запитала Марічці. Їй ставало дедалі цікавіше. – То може футляр з квадратним вирізом. Дерев'яно–камінчиковий колір дуже пасуватиме до її темного волосся. – Байєр, щось подібне було торік у Вінсента. Тут потрібно щось оригінальне. – невдоволено мовив бабай – Перепрошую, а можете пояснити, що ви зі мною хочете зробити, бо мені й самій стає дуже цікаво! – невпевненим голоском прощебетала дівчина. Велетень, повільно підійнявшись, обережно поклав чашку на круглий, червоний стіл, який стояв поряд з диваном й мовив: – Ні, щоб спокійно плакати, ви, юна леді, задаєте дуже багато хибних запитань, тим самим, дуже заважаєте нам працювати. Як тільки но все скінчиться, ми вас одразу ж і відпустимо, цілу та неушкоджену. Навіть без синців, подряпин чи укусів. А поки що, будь ласка, поплачте, щоб ми вас і не чули. Такої ввічливості від істоти дівчина не могла навіть уявити. Протерши очі від сліз, вона уважніше роздивилася приміщення. Навколо все нагадувало приємний будиночок жахів із десятками потворними манекенами, одягнені у різноманітні сукні та смокінги. В одному з кутків висіли дзеркала із тіньовим ефектом, а позаду клітки були ескізи сотень тканин та тисячі кольорів. – І все ж таки, я хочу знати, що ви зі мною хочете зробити, бо інакше... інакше я грімко верещатиму й задаватиму безліч дурних запитань, через які ви не зможете спокійно працювати – настирливо мовила Марічка. Посміхнувшись, Френч все ж таки вирішив вгомонити цікавість дівчини невеличкою розповіддю: – Розумієш, у світі монстрів, мода має важливе значення! Усі поважні чудиська хочуть гарно виглядати. Жінкам потрібні гарні сукні, а чоловікам, звісно ж елегантні костюми. Тому, королева монстрів, влаштовує щорічний показ одягу. Цього разу, ми хочемо вразити саму королеву, тому і створимо одяг для її величності. А той, хто найбільше їй сподобається, матиме змогу одягати її величність впродовж року. А це не аби яка честь для будинків моди. Ти, в даному випадку, будеш моделлю, яку я обирав не один місяць, вештаючись по кімнатах багатьох будинків. Сподіваюся, що я не помилився і твої розміри, повністю збігаються з розмірами нашої королеви. – То всі ваші дивні слова, то лише види суконь і ви нічого поганого зі мною не зробите? Монстри лише посміхнулися у відповідь. Марічка, звісно ж, аж запишалася. Їй водночас було і страшно і цікаво. Вона, як і всі інші дівчата, дуже полюбляла гарний одяг. Тому, не довго думаючи, сказала: – Якщо ви хочете, щоб ваша модель, виглядала як королева, то може потрібно її одягнути та пригостити гарячим чаєм. Прохолодно ж тут у вас! Змусила вона чоловіків зніяковіти та почервоніти, адже дівчинка була в тонкій піжамі. Соромно їм стало, тому вони одразу ж дали їй теплу ковдру та гарячий смачний узвар. Поки вона смакувала, Байєр та Френч продовжили підбирати їй сукню. Та не довго вони насолоджувалися тишею, адже Марічка знову втрутилися у розмову: – А може, краще морозиво–планшетне дерево? – Ви обіцяли не заважати! До того ж, таких суконь та кольорів не існує – відповів Байєр – То ви створіть щось подібне! Щось нове! Ви ж професіонали! – з насмішкою мовила Марічка Зачепили Френча слова дівчини. Адже і дійсно, майстер своєї справи, а створити намагається те, що давно вже створене до нього. – А це непогана ідея! – мовив бабай – створити те, чого не було ще створено. Від почутого, Байєр присів на диван. Яке морозиво? Який планшет? – Байєр, друже, маю грандіозну ідею. Дістань мені, будь ласка, Місячних троянд, карликових гусеней із Купальського болота, декілька зірок із водяного неба та сік пелюстково–лаймового бергамоту. Хоч Байєр й не зрозумів, що запланував його колега, та заперечувати й уточнювати не став, адже ні на хвилину не сумнівався у таланті свого товариша. Не ставши чекати до ранку, Байєр одразу ж подався до високої гори, шлях до якої був дуже тяжким, адже весь час потрібно підніматися майже під прямим кутом, і чим вище, тим більше шансів скотитися м'ячиком вниз. Могутній велетень, впевненими кроками, долав крутий схил, і вже через деякий час, дійшов до самісінької вершини, з якої, дотянувшись руками до місяця, обережно зірвав з нього чарівних троянд. Перепочивши, він одразу ж подався до Купайлівського болота, щоб назбирати карликових шовкопрядів. Дорога вниз, здавалася йому набагато легшою. Крок за кроком, немов повільним бігом, велетень швидко спустився з гори, та й дійшов до потрібного місця. Опинившись на болоті, він одразу почав збирати шовкопрядів. Занурюючи якомога глибше руки крізь тягучу масу, Байєр діставав гусінь й одного за одним клав до скляної баночки, в яку, заздалегідь насипав плодів із без листкових дерев, щоб тім було що їсти в дорозі. Назбиравши повну баночку, велетень відправився до водяного неба, у якому, немовби звір, який ловить лапою рибок, виловлював блискучі зірочки, які відбивалися сяйвом від неба. Зірка в торбинку, зірка з неба, зірка в торбинку, зірка з неба. Мабуть, вистачить, подумав він, а то ще небо без зірок залишиться. Зібравши більшість інгредієнтів, на останок, мандрівник, зазирнув до Дрімучого саду, в якому, у невеличку пляшку, націдив соку пелюстково–лаймового бергамоту. Отримавши усі матеріали, він швиденько повертався до будинку Френча, адже часу було обмаль, а роботи непочатий край. А поки Байєр збирав інгредієнти, Френч звільнив Марічку, і вона, поринувши у цікавість невідомого їй світу, почала ознайомлюватися з триповерховим будинком, який вабив своєю моторошною красою, загадковістю та різноманітним одягом. Немов та дзиґа, бігала з одного поверху на інший, роздивляючись загадковий дизайн химерного приміщення. Зазирнувши до однієї з кімнат, Марічка нарешті зупинилася. Такої краси вона ще ніколи не бачила. Ліжечко, стіл, гардероб. Стіни, підлога, стеля. Дзеркало, квіти, книги. Вікно з виглядом на височезну гору, вершина якої розсіювалася десь посеред неба. І все це було оформлено у металево–рожевому відтінку з елементами прямолінійного аромату ночі. На сто відсотків дівчача кімната, подумала дівчина й голосно крикнула: – Френч, я, здається знаю, де сьогодні заночую! Бабай не став заперечувати, адже створив цю кімнату для дівчаток, які з року в рік потрапляли до його будинку. А найчарівнішим у тій кімнаті був гардероб, а точніше його вміст. Десятки різноманітних суконь, які, наступного ж дня, Марічка почала приміряти. – Тааак! – мовила вона – П'ять рожевих суконь я б одягнула на день народження, а ось ці три малинові незрозумілого дизайну, підійдуть на Новий рік. А ще б обрати сукню для шкільного балу. Але яку? Шкода, що не можна одягати все й одразу. Ну чому завжди такий тяжкий вибір? Ще довго дівчинка сперечалася зі своїм зображенням у дзеркалі, а ж поки не втомилася, і з думкою про те, яке воно несправедливе жіноче життя, не заснула. Настав ранок. Дівчина прокинулася разом із першими промінчиками сонечка. Згодом і Байєр повернувся. Він віддав дівчинці назбирані ним матеріали й попросив їх віднести до підвалу та віддати їхній колезі – Джоанні. «У підвалі я ще не була» вигукнула Марічка й взявши в руки інгредієнти, швиденько побігла до невідомого приміщення. Та тільки но вона дійшла до сходів, як крок її одразу ж уповільнився. Їй стало дуже страшно. Темна кімната з тихим цокотінням, яке, своєю загадковістю, заважало зробити бодай би один крок. Дівчинка нібито йшла вперед, але щосекунди була напоготові ринути назад до сходів. Раптом, вона відчула, як щось обережно торкається її волосся. По тілу пробігли тисячі мурах, серце застукало, немовби після швидкого бігу і хотілося закричати, та було таке відчуття, ніби голос зник. Повільно піднявши голову, у ледь видимому світлі, вона побачила павутину. Уся стеля була вкрита цими різнокольоровими ниточками. Одна краща за іншу. Безмежна кількість кольорів, яких вона ніколи не бачила. – Ти принесла сніданок? – пролунав голос з підлоги Марічка опустила голову й побачила білого павука, який дивився на неї голодними очима. – Ти, мабуть, Джоанні! – прошепотіла вона – ні, я принесла матеріали – От і добре, зараз і поснідаю! – мовив павучок – Я не смачна! – заперечила дівчина – Цього я не дізнаюся, тому, що тебе я не їстиму – мовила Джоанні – та якщо ти наполягаєш... Після цих слів, Марічка впустила матеріали й закричавши, швиденько підійнялася сходами до кімнати. Френч та Байєр ніби як передбачили такий сценарій подій й чекали на неї з ароматним узваром. Заспокоївши дівчинку, вони пояснили, що павучок з'їсть певні інгредієнти, а потім, сплете особливу ниточку, з якої, зроблять особливу тканину для майбутньої сукні. Тож, поки готується ниточка, можна попрацювати над макетом. Десятки різноманітних ескізів, сотні примірок і тисячі незадоволених поглядів Френча. Все не так і все не те. Виснажена дівчина, заснула на диванчику, навіть не дочекавшись ночі. А рано вранці, її розбудив задоволений крик бабая. Не розплющивши очі, вона зрозуміла, що він, нарешті, зробив те, чого хотів. Згодом і ниточки були готові, а це значить, що скоро, можна буде побачити нову тканину. Після тяжкої праці, наряд для Марічки був готовий. Результат здивував усіх. Такої краси ще не бачив світ. Шовкова сукня хамелеон, яка під променями світла, змінювала свій колір з екстра чорного на кроваво–червоний відтінок. Пропорціональні розрізи з витонченими параметрами, які лише підкреслювали строгість вбрання. А до цієї неперевершеної краси, Байєр приніс Марічці гарні туфельки на високих підборах, щоби дівчина мала вигляд справжньої королеви. Під час чергової примірки, Марічка, запитала у Френча, про її величність – яка вона? Що любить, а що ненавидить? Заклопотаний дідуган, навіть не знав, що їй відповісти, адже королеву бачив лише з далеку, а про характер чув від собі подібних монстрів. А от про одяг сказав, що вона дуже строго відноситься до свого вбрання. Епатажна жінка, яка вражає своєю неординарністю, адже завжди одягала вишукані сукні, анти яскравих тонів. І ось, нарешті, довгоочікуваний день показу вбрання. Цей ранок, здавалося, що ніколи не закінчиться. Такого божевілля Марічка ще не бачила. Всі метушаться, нервують, поспішають, знову нервують, і знову метушаться. Одним словом – паніка. Паніка, яка спіткала навіть найспокійнішого та найврівноваженішого кравця світу монстрів. Та все ж таки, вони зібрали речі та вирушили до палацу. А у палаці, з усього королівства зібралися монстри, щоб подивитися на цьогорічний показ нового одягу. Гості прибули навіть з найвіддаленіших куточків темного світу. Марічка, разом із Френчем та Байєром прибули до замку й одразу ж почали готуватися до перевтілення. Кожному будинку моди, були виділені окремі кімнати, в яких спеціалісти з відомих салонів краси, робили їм зачіску та макіяж. Дівчинка дуже хвилювалася, готуючись до головної події вечора – вбрання для королеви. Та в момент, коли усі були заклопотані своїми справами, сталося дещо дуже і дуже не добре. Підступні конкуренти, побачивши сукню від Френча, були вражені її красою, тому навмисно зіпсували одяг, щоби той не зміг перемогти. А в цей час, на подіумі, модельєри вражали своїми ідеями одягу. І чого там тільки не було: від бананово–металевих вечірніх суконь для жінок, до пісочно–прямокутних костюмів для чоловіків. Від класики до найсучасніших дизайнів. Найрізноманітніші види тканини та найдивовижніші кольори, які можна було лише уявити. І ось, настала та мить, коли потрібно виходити на подіум моделям, щоби представити сукні для королеви. Та поки декілька дівчаток представляли нові вбрання від різних будинків моди, Френч разом з Байєром намагалися вгамувати панічну атаку. Ведучий показу вже вдруге називає ім'я Френча, та представниці від нього так і не з'явилось. Усі присутні відразу ж зашепотіли. Що трапилося? Де модель? Де сукня? Яка неповага до її величності. Та раптом, на подіумі з'явилася Марічка. Одяг дівчинки змусив всіх затихнути. Навіть сама королева монстрів піднялася зі свого трону, щоб краще розгледіти дівчинку. Марічка вийшла на подіум в оригінальному чорному піджачку прямого пошиття з двобортними застібками, загорнутим, застебнутим на ґудзик коміром та накладними масивними кишенями. Під піджачком була чорна сорочка з м'якої тканини. І все це дуже пасувало до її штанів класичного варіанту в тон піджака, які доповнювалися туфельками на високих підборах. Річ у тому, що Марічка запропонувала варіант, від якого бабай не міг відмовитися, тим паче, що іншого вибору в нього не було. Тому, не гаючи ні хвилини, вони скинули з Френча верхній одяг й швиденько підправили його вбрання під розміри дівчинки. Це дуже вразило королеву, адже серед десятків суконь, вона побачила щось нове і неординарне. Дизайн так і підкреслював строгість її наряду. В залі здійнявся такий галас, що важко було розібрати слова. Такий шквал голосів і думок, що з легкістю міг би збити з ніг. Як це так? Жінка у чоловічому одязі! Це абсурд! Та обурення присутніх вгамував повільний плеск в долоні королеви. – Сміливий вибір! – мовила вона – Настав той час, коли потрібно змінювати стандарти моди! Королеві дуже сподобалась впевненість дівчинки. Вона не побоялася вийти до обуреного натовпу у чоловічому одязі. Дехто, звісно ж був не задоволений вибором королеви, та скаржитися не осмілився. Хоч цей наряд був створений Френчем для власного користування, він став цікавою новинкою сезону. Йому було дуже шкода, що її величність так і не побачила його дивовижної сукні, та тепер, він має змогу одягати королеву впродовж року, тож він матиме час, щоб її вразити. Після закінчення показу, Марічка, разом з колегами, повернулися до будинку Френча. Вона була настільки вражена подіями, які відбулися за останні декілька днів, що лише при одній думці про повернення до звичного життя, їй ставало трішки сумно. – Бабайчику, – мовила дівчинка – ти хоча б навідуйся час від часу. Бо я сумуватиму. І сукні не забувай приносити... такі ж самі, які створиш для її величності. Бо, я ж твоя королева, хоч і не справжня. Френч міцно обійняв Марічку. За цей короткий час, він дуже звик до дівчини, і йому не хотілося розлучатися з нею. Та він не міг собі дозволити залишити її у світі монстрів. Тож, прошепотівши їй на вушко «спи моя королева, спи», дівчинка одразу ж заснула в обіймах бабая. Взяв він її обережно на руки, й темним, кам'яним лабіринтом відніс туди, звідкіля й поцупив. Поклавши дівчинку у ліжко, він ще довго не міг залишити кімнату. Немовби сонячний зайчик, бігав з кутка в куток, милуючись тихим сном дитини, аж поки не... – Доню, час прокидатися, а то ще до школи спізнишся! Хоч дехто й подумає, що все це було чарівним сном, Марічка ж вважає зовсім інакше. І хоча вже ніхто не вірить у чари, а тим паче у бабая, та дівчина добре знає де його шукати, і чим він займається у вільний час.

Одного разу до нас прилетіли голуб і голубка. Сіли на ґанку та й воркочуть. Ніби дивляться на мене й щось просять. Я поліз на дах, відчинив маленьке віконце. Голуби заховалися в нього. Я виніс їм зерна, вони поклювали й знову сховались у віконці. Наступного ранку я знову погодував їх і поставив коритце з водою. А потім було так – коли погодую, а коли й забуду. Більше було таких днів, що я забував погодувати голубів. Вони сидять на ґанку, дивляться на мене, а я все кудись поспішаю. Коли це йду, а голуб летить наді мною, немов збирається на плече мені сісти. Я думав, що голуб грається. І не догадався, що йому їсти хочеться. А то якось уранці бачу – голуби сидять на подвір’ї в сусідів, а маленька дівчинка Оля годує їх. А батько ставить на стовпі маленьку хатку – голубник. Боляче мені стало. Кликав я голубів, кликав, але вони більше до мене не прилетіли. Поселилися в голубнику. Оля щодня годує їх – і вранці, й увечері. Вони полюбили дівчинку: сідають їй на плечі, даються в руки. Що посієш, те й пожнеш, - говорить наше українське прислів’я. Посіяв байдужість – пожав зневагу. Птахи зневажають тих, хто байдужий до них.

Був тихий весняний ранок. Ще не зійшло сонце, тільки небо на сході стало рожевим. На голій гілочці клена голосно заспівав шпак. Він тільки-но прилетів з далекого теплого краю. Знайшов свою шпаківню, сів біля неї й радісно сповістив: — Я вже прилетів! Весна настала! Спів шпака почув у своєму гнізді горобець. Він спав під стріхою в теплому кубельці. Йому не хотілося рано вставати. Та, почувши шпака, горобець стурбувався. Він розбудив горобчиху, що спала в сусідньому кубельці, й сказав: — Шпак прилетів. Тепер нам доведеться раніше вставати. Бо за шпаком важко буде якусь їжу роздобути. Він скрізь устигне першим... Горобчиха зітхнула й відповіла: — Спасибі шпакові, що будитиме тебе, ледаря.

Мати послала Олега і Романа до дідуся. Він у сусідньому селі живе. Зраділи хлопці: давно не були в дідуся. У нього в садку яблука смачні, ото вже поласуємо, думають. Принесли дідусеві нову вишиту сорочку, що мати передала. Подякував дідусь і каже: - Ідіть, діти, в садок, ласуйте яблуками. Побігли хлопці у садок, наїлися яблук. Дідусь поставив на столі тарілку меду. Взяли вони по ложці й не можуть більше. Зібралися хлопці додому. Дав дідусь баночку меду й каже: - Хай і мама покуштує. Пішли хлопці. Дорога далека. Захотілося їсти. Сіли під вербою, з’їли трохи меду. Та й знову йдуть. Захотілося їсти ще дужче. Ще сіли, наче й небагато з’їли, а меду лишилося тільки на денці. Ще раз сіли… Баночка стала порожня. Підійшли до хати, сіли під явором та й думають: “Що ж мама скаже?” Вийшла мама з хати, дивиться – хлопці плачуть. - Чого це ви плачете? – стривожилася мати. Розповіли сини, як мед поїли. Мама зраділа, сміється. Хлопці дивуються, питають: - Мамо, чого ви радієте? - Того, що ви плачете…

Миколка прийшов сьогодні до школи дуже рано. На лавці під високою тополею сиділо двоє дівчаток. Вони дивилися на дерево. Щось зацікавило їх там. В очах дівчаток хлопчик помітив тривогу. Коли це знялася пташка, забилася, запищала тривожно. І тої ж миті перед лавкою щось упало. Миколка зрозумів: пташеня випало з гнізда, а мати його тепер у розпачі. Одна дівчинка взяла пташеня й каже: — Якби ж це хто сміливий був зараз у школі... він би поліз на дерево й поклав пташеня в гніздо. Миколка був дуже боязкий, але слова дівчинки вразили його. Невже вона вважає його боягузом? — Я полізу,— сказав Миколка. — Ти? — запитали дівчатка й з подивом глянули на хлопчика. Миколка поклав пташеня за пазуху й поліз на тополю. Від страху в нього тремтіли руки й ноги, але він ліз усе вище й вище. Поклав Миколка пташеня в гніздо, а сам спустився додолу. Дівчатка дивилися на нього захоплено.

Був собі у бабусі старий-престарий кіт Мурко. Лежить Мурко проти сонця, гріється. Заплющив очі, спить, поклав голову на лапки. Тільки хвостиком махає, мух відганяє. На подвір’ї ходило курча. Воно відбилося від квочки й жалібно пищало. Побачивши кота, замовкло. Підійшло тихенько до нього, притулилося й очі закрило. Тепло йому біля котового кожушка. Мурко відчув, що до нього хтось притулився. Розплющив очі – курча. І здивувався: та й сміливе ж яке! Дивиться Мурко на курча, дивується й не знає, що йому робити. Чи налякати курча, щоб утекло, чи хай собі гріється?

Це було зимового вечора. Сонце сховалось за обрій. Зарожевів сніговий килим. Стало тихо-тихо. Замерехтіли зорі в глибокому небі. Раптом із півночі насунула чорна хмара. Пливе над снігами. Потемнів сніговий килим. Падають сніжинки на землю. Тихо лягають на поле, на ліс, на дорогу. Я прислухаюсь до тихого снігопаду й чую ніжний дзвін. Немов десь далеко-далеко бринить велика кришталева чаша, до якої доторкається срібний молоточок. Що воно дзвонить? Іду, прислухаюся. Дзвін лине від маленької ялинки, що росте в нас на шкільному подвір'ї. Вслухаюся й дивуюся. То дзвенять маленькі сніжинки. Висять на ялинкових гілочках, доторкаються одна до другої, немов срібні дзвіночки. І дзвенять, дзвенять, аж місяць прислухається.

Маленька дівчинка запитала в бабусі: «Чому це так багато плаває білих хмаринок у блакитному небі?» Бабуся розповіла ось яку казку. Далеко-далеко, за синіми морями, за темними лісами є високі гори. Між тими горами – зелені полонини. На полонині вівчар овець пасе. Вівці білі-білі... Одного разу вівчар погнав пасти овець на високу-високу полонину. Попас їх і постриг. Настриг цілу купу білої вовни. Коли це здійнявся вітер, підхопив білу вовну та й поніс по синьому небу. Із тої вовни й стали білі хмаринки.

Летіла Бджола й побачила гарбузову квітку. А гарбузова квітка велика-велика. Залізла Бджола всередину та набирає солодкого соку. Набрала, вже пора й летіти. Та захотілося Бджолі роздивитися квітку. Довго мандрувала вона між пелюстками. Насипалось жовтого пилку на її крильця – й стала Бджола золота-золота. Летить Бджола до вулика, а сторож її не пускає. – Ти чужа, – каже сторож, – он яка ти жовта. – А глянь, скільки меду я несу, – каже Бджола. – Тепер я впізнав тебе, – зрадів сторож, – ти наша. Ти золота.

В лісі жив Їжачок. Змайстрував він собі хатинку в дуплі старої липи. Тепло там, сухо. Ось наступила осінь. Падають жовті листочки з дерев. Незабаром і зима прийде. Почав Їжачок готуватися до зими. Пішов в ліс, наколов на свої голочки сухого листя. Приніс до своєї хатинки, розстелив його, стало ще тепліше. Знову пішов в ліс Їжачок. Назбирав грушок, яблук, шипшини. Приніс на голочках в хатинку і склав у куточку. Ще раз пішов Їжачок в ліс. Знайшов грибочки, висушив і теж склав в куточку. Тепло і затишно Їжачкові, а одному так сумно. Захотілось йому знайти товариша. Пішов в ліс, зустрів Зайчика. Але не хоче зайчик іти в хатинку Їжачка. І сіра Мишка не хоче, і Ховрашок. Тому, що у них свої нірки є. Зустрів Їжачок Цвіркуна. Сидить Цвіркун на стеблі, тремтить від холоду. - Іди до мене жити! – запросив звірок його. Пострибав Цвіркун до Їжачка. Взимку Їжачок Цвіркунові казки розповідав, а Цвіркун пісні співав.

У Їжачихи було двоє їжаченят – кругленькі, мов клубочки, з маленькими голочками. Одного разу покотилися клубочки – їжаченята поживи шукати. Котяться садом, котяться городом. Побачили Зайчика. Їсть Зайчик солодку морквинку. Їжачкам теж захотілось морквинки покуштувати. Тільки висунули маленькі голівки, а Зайчик як закричить: - Геть звідси! Ви гидкі, колючі! Прикотилися їжаченята до матусі, плачуть. - Чому ви плачете, діточки мої любі? – запитує мати. - Зайчик каже, що ми гидкі, колючі. А Їжачиха пригорнула маленьких діток, приголубила їх: - Та хіба ж ви колючі, діточки мої рідненькі, - промовила вона. Волоссячко у вас м’якесеньке, як льон. Ви ж пухнасті, кругленькі, мов м’ячики.

Поліз Андрійко на шовковицю: привабили чорні ягоди. Навтішався вволю, а тут дощ пішов. Пересидів Андрійко дощ. Хотів злазити з шовковиці, аж дивиться – сидить під шовковицею дідусь Петро. Вийшов дідусь після дощу в сад. "Що ж його робити? – думає Андрійко. – Злізати з шовковиці – струсиш на дідуся всю воду з листя, змокне під дощем, захворіє". Сидить Андрійко, притулившись до гілки, боїться поворухнутись. Жде, поки дідусь до хати піде. А дідусь не йде. Вже сутеніти стало, коли підвівся дідусь, питає: – Чому це ти сидиш на дереві, внучку? – Боюся струсити на вас краплі, дідусю... – Злазь, Андрійку... Дідусь відійшов, Андрійко зліз із шовковиці. Дідусь пригорнув і поцілував Андрійка. "Чому це дідусь такий добрий сьогодні?" – з подивом подумав онук.

У хаті край села жили чоловік і жінка. Було в них двоє дітей – Мишко й Оля. Біля хати ріс високий гіллястий осокір. – Зробимо на осокорі гойдалку, – сказав раз Мишко. – Ой, добре буде гойдатися! – зраділа Оля. Поліз Мишко на осокір, прив’язав до гілки мотузку. Стали на гойдалку Мишко й Оля, та й ну собі гойдатися. Гойдаються діти, й осокір гойдається. Гойдаються діти, а навколо них синичка літає та й співає, співає. Мишко й каже: – І синичці весело, що ми гойдаємось. Як вона радісно співає. Глянула Оля на стовбур осокора й побачила дупло, а в дуплі – гніздечко синиччине, а в гніздечку – пташенята маленькі. – Синичка не радіє, а плаче, – сказала Оля. – Чого ж їй плакати? – здивувався Мишко. – Подумай, чого, – відповіла Оля. Мишко зліз із гойдалки, став на землю, дивиться на синиччине гніздо й думає: «Чого синичка плаче?»

У гості до Мишка прийшов однокласник Федько. Прийшов і розповідає радо: – Тато мій учора їздив до міста. Привіз мені подарунки: нові ковзани і ліхтарик. Слухав його розповідь мовчки Мишко й дивився у вікно. Федько запитав: – Може, принести ковзани, подивишся? – Ні, не треба, – відповів Мишко й заплакав. Здивувався Федько. Прийшов додому й питає маму: – Чого Мишко заплакав, коли я йому про татів подарунок розповів? – Бо Мишків батько покинув сім'ю. Твоя радість ще раз йому про горе нагадала. Не можна з нещасною людиною своїм щастям хвалитися. Федько й задумався.

Андрійко й Ніна поверталися зі школи. Дорогу їм перепинив ярок. Пригріло сонце, розтанув сніг, і яром потекла вода. Бурхливо шумить потік. Стоять перед ним Андрійко і Ніна. Ось хлопчик швидко перебіг через потік і став на тому березі. Озирнувся – і соромно йому стало. Він у чобітках, Ніна в черевичках. Як вона перебреде? "Ой, недобре я зробив, – подумав Андрійко. – Як я не побачив, що Ніна – в черевичках?" Він перебрів назад і каже Ніні: – Це я хотів узнати, чи глибоко. Бо переправлятися будемо разом. – Як? – здивувалася Ніна. – Я ж у черевичках. – Чіпляйся мені за шию, – сказав Андрійко. Ніна так і зробила, і хлопчик її переніс.

Зимового ранку пішла маленька Яринка до саду. Надворі був великий мороз. Ніде не видно пташок. Навіть горобців немає. – Де ж горобці поховалися? – подумала Яринка. Прийшла до хати, стала під стріхою. Почула, як там зацвірінчав горобець. А потім на землю впали крижані крапельки, мов маленьке намисто. – Що воно таке? – подумала Яринка. І здогадалася: це горобці плачуть від холоду, горобині сльози замерзають і падають додолу крижаним намистом. Бідні горобчики!

У дитячому садочку хлопчики-однолітки Василько і Толик. Обом по п'ять років, їхні матері працюють. Коли повертаються з роботи, заходять у дитячий садочок. Мати одягає Василька, бере його за руку й каже: – Ходімо, Васильку, додому. А Толик одягається сам, бере маму за руку й каже: – Ходімте, мамо, додому. Дорогу перемело. Є тільки вузенька стежечка серед снігових заметів. Мати Василькова йде по снігу, а син стежечкою. Бо мама веде Василька додому. Толик йде по снігу, а мати стежечкою. Бо Толик веде маму додому. Минуло дванадцять років. Стали Василько й Толик сильними, стрункими, красивими юнаками. Якось занедужала тяжко Василькова мати. Того самого дня важко захворіла і Толикова мати. Лікар жив у сусідньому селі за кілька кілометрів. А було це взимку, дорогу засипало снігом. Василько вийшов за ворота, глянув на сніг та й каже: – Хіба можна по такому снігові йти? Постояв трохи Василько й повернувся до хати. А Толик пішов глибоким снігом у сусіднє село й повернувся з лікарем.

З неба летіла додолу сніжинка. Вона була легка, ніжна, прозора, мов пушинка. І красива, мов зірка. На землі стояв хлопчик. Він бачив, як падає сніжинка, і думав: «Ось вона впаде комусь під ноги, і її затопчуть». Ні, не треба падати сніжинці на землю. Не треба її затоптувати. Хлопчик простягнув долоню. Він захотів приголубити сніжинку. А вона впала на добру, теплу його руку й розтала. Хлопчик із жалем дивиться на долоню. А там блищить крапелька, мов сльозинка.

На краю села живе старенька бабуся Марина. – У неї немає нікого-нікогісінько,– часто говорить матуся маленькій Марійці. Марійка з матусею живуть через дорогу від бабусі Марини. Устане вранці Марійка, гляне на бабусине подвір'я: сидить старенька на стільчику, гріється на сонці й пильно-пильно дивиться на неї. Марійку. Марійка біжить до бабусі, вітається: – Доброго дня, бабусю. – Доброго здоров'я. Марійко,– радісно відповідає бабуся.– Посидь біля мене, дитино. Марійка посидить трохи, послухає казку. Але довго сидіти не хочеться. Ваблять луки – он скільки метеликів там літає. Ваwбить річка – який пісочок чистий там на березі, яка вода тепла… Марійка збирається йти, а бабуся зітхає. – Чого ви зітхаєте, бабусю? – Бо ні до кого й слова промовити. Одна я, однісінька… – Хай я буду вашою, бабусю,– тихо шепоче Марійка й цілує її в старечу, зморщену щоку. – Добре, дитинко, будеш моя,– усміхається бабуся Марина. До вечора Марійка бігає в лузі, грається, милується метеликами. А про бабусю не забуває. Побігає, тоді й прибіжить на бабусине подвір'я й защебече: – Я не забула, що я ваша, бабусю! Тільки в лузі бігати хочеться!

Був сонячний травневий ранок. На зелених луках, що починалися одразу ж за селом, розквітнули жовті кульбабки, дзвеніли бджоли й джмелі, в блакитному небі грав на срібних струнах жайворонок. Цієї тихої ранкової хвилини з хати вийшла маленька дівчинка. У неї були блакитні очі, біле, мов спіла пшениця, волосся. Вона почимчикувала зеленими луками. Побачила барвистого метелика й усміхнулась, їй стало так радісно, що захотілося, аби цілий світ бачив її усмішку. Усміхалася дівчинка й тупала за метеликом. Він летів повагом, не поспішаючи. Коли це дівчинка побачила діда. Він ішов їй назустріч. Погляд його був похмурий, брови насуплені, в очах – злість. Дівчинка несла назустріч дідові усмішку. Вона сподівалася: ось зараз і він усміхнеться. Невже в такий радісний день можна бути похмурим і непривітним? Уже в глибині її душі піднялася маленька хвиля страху, але вона усміхалась, вона несла назустріч дідові свою усмішку й закликала його: «Усміхніться й ви, дідусю!» Та дід не усміхнувся. Погляд його залишався похмурим, брови – насупленими, очі – злими. Страх оволодів серцем дівчинки. Усмішка погасла на її лиці. І тої ж хвилини їй здалося, що затьмарився, спохмурнів цілий світ. Зелений луг посірів. Жовті сонечка кульбабок перетворилися на фіолетові плями, блакитне небо стало блідим, а срібна пісня жайворонка тремтіла, мов той струмок, що ось-ось помре. Дівчинка заплакала. За хвилину дід уже був далеко. Вона бачила тепер його спину, але й спина здавалася їй злою і непривітною. Дівчинка йшла собі луками далі. Її серце затремтіло, коли вона побачила – знову назустріч хтось іде. Придивляється – аж то бабуся, з ціпком старенька дибає. Дівчинка насторожилась і запитливо глянула в її очі. Бабуся усміхнулась. І такою доброю та щирою була усмішка, що цілий світ навколо дівчинки знову ожив, заграв, заспівав, переливаючись різними барвами. Мов маленькі сонця, знову заясніли кульбабки, задзвеніли бджоли й джмелі, заграв на срібних струнах жайворонок.

Прийшла зі школи маленька Галинка. Відчинила двері, щось хотіла весело сказати мамі. А мама насварилася на неї пальцем і Галинка тихенько підійшла до столу, поклала книжки. – Тихо, Галинко, бабуся відпочиває. Цілу ніч вона не спала, боліло серце. Пообідала й сіла за уроки. Читає книжку тихо-тихо, щоб не розбудити бабусю. Відчиняються двері, заходить Оля, Галинчина подруга. Вона голосно й каже: – Галинко, послухай... Галинка насварилась на Олю пальцем, як мати на неї, і пошепки мовить: – Тихіше, бабуся відпочиває. Цілу ніч вона не спала, боліло серце. Сіли дівчатка до столу й розглядають малюнки. А з бабусиних очей впали дві сльозинки. Коли бабуся прокинулась, Галинка й питає: – Бабусю, а чого ви плакали уві сні? Бабуся усміхнулась, приголубила Галинку. В її очах світилась радість.

Біжить лісовою стежечкою маленька мурашка. Біжить вона по їжу, бо вдома дітки маленькі її чекають. Коли це стежечку перетнув струмок. А на тому боці пахучі зернята лежать. Як же добратися до тих зерняток? Бачить мурашка – на березі струмка росте висока стеблина. Зрізала мурашка стеблину – бо в неї зуби такі гострі, як ножі. Впала стеблина через струмок. Перелізла мурашка по ній на той берег. Ось і зернята пахучі. Чекайте, дітки, матуся вже їсти несе.

Улітку Андрійко пішов працювати на тваринницьку ферму. Його послали до бaбyci Марини – куховарки. Вона варила їсти пастухам i дояркам. Андрійко допомагав бaбyci: воду носив, картоплю чистив, дрова рубав, xлiб нарізав. Весело, привільно працювати влітку в степу. Сонечко гpiє, вітep вiє, пташки щебечуть, можна и до ставка піти покупатися, як бабуся дозволить. Уранці бабуся и каже Андрійкові. – Піди води принеси. I такий тихий, добрий, ласкавий голос у бaбyci, що Андрійко швиденько бере відро й біжить до колодязя. А колодязь далеченько – аж під лісом. Витягне відро води и живенько принесе. Та ось прислали на ферму ще одного працівника – діда Карпа. Став працювати він сторожем. Не сподобався дід нікому: ні бaбyci Марині, нi Андрійкові. Мовчазний, похмурий. Якось увечері Андрійко попросив: – Дідусю, розкажіть казку. Дід щось буркнув сердито, а потім каже: – Нічого тобi робити, казки захотілося... Піди краще води принеси... Такі холодні, крижані, безсердечні були цi слова. Андрійко з великим небажанням пішов по воду. Витяг, повне відро, сів біля колодязя и довго сидів. Не хотілося йти до діда Карпа. Приніc Андрійко води й зараз же пoбіг до бaбyci Марини. Уранці Андрійко встав до схід сонця. Начистив картоплі. I з нетерпінням чекав, щоб бабуся послала по воду. Hapeштi почулися тихі ласкаві слова: – Піди води принеси. Андрій пoбіг, витяг води й швиденько приніс на кухню.

Було у матері сім дочок. Ось поїхала одного разу мати в гості до сина, а син жив далеко-далеко. Повернулась додому аж через місяць. Коли мати ввійшла до хати, дочки одна за одною почали говорити, як вони скучали за матір’ю. – Я скучила за тобою, немов маківка за сонячним променем, – сказала перша дочка. – Я ждала тебе, як суха земля жде краплину води, – промовила друга дочка. – Я плакала за тобою, як маленьке пташеня за пташкою, – сказала третя. – Мені тяжко було без тебе, як бджолі без квітки, – щебетала четверта. – Ти снилась мені, як троянді сниться краплина роси, – промовила п'ята. – Я виглядала тебе, як вишневий садок виглядає соловейка, – сказала шоста. А сьома дочка нічого не сказала. Вона зняла з ніг матусі взуття й принесла їй води в мисці помити ноги.

Росло в лісі велике гіллясте дерево. Весною воно вкривалось зеленим листом, білими квітками. Прилітали до квіток бджоли і джмелі. Поселилися, на дереві співучі пташки. Щовесни повертались вони з теплого краю знаходили своє дерево і весело щебетали: «Доброї весни, рідне дерево, ось ми і прилетіли до тебе». Радісно жилось дереву, бо багато друзів було у нього. Минули роки. Постаріло дерево, засохло. Прийшли до лісу люди, спиляли його і кудись повезли. Залишився тільки пень. Від суму й самотності покрився він сірим пилом. Боляче було йому, коли згадував, як злітались до нього бджоли, як співали пташки. Прилетіли якось пташки, покружляли, защебетали тривожно й полетіли. Пень заплакав з туги. Так захотілось йому чиєїсь прихильності, дружби. Настала осінь. Якось прибіг до пенька їжак. Вирив ямку та й носить сухі листочки, жмутки моху, стеле зимову постіль. Зрадів старий пень. І їжак з пеньком став ласкавий. Подружились вони, розповіли одне одному про своє життя. Аж помолодів пень. Зацвів зеленим мохом. Бо є тепер у нього вірний друг.

Є на світі дивовижний птах – Стрепет. Він співає... чим, як ви думаєте, діти? Він співає крилом. Має він у своєму крилі особливу співучу пір'їнку. Летить Стрепет, і коли захочеться йому співати, то розправляє крила так, що співуча пір'їнка висувається і настроюється на спів. Лунає тонкий свист. Схожий він і на звучання найтоншої струни, коли по ній водити смичком, і на пісню вітру в тонкій стеблині очерету. Та ось трапилось лихо. Загубив Стрепет співучу пір'їнку. Випала вона й упала на землю. Захотілось Стрепетові поспівати, а співучої пір'їнки немає. Маленький Сергійко знайшов на землі співучу пір'їнку Стрепета, підняв її, побіг – і пір'їнка заспівала. Почув Стрепет спів своєї пір'їнки, прилетів до хлопчика й просить: – Хлопчику, віддай мою співучу пір'їнку. Я не можу жити без пісні. Повернув Сергійко Стрепетові співучу пір'їнку. Багато років прожив на світі чоловік, що виріс з маленького Сергійка. Часто він згадував Стрепета, думав: «У кожної людини є своя співуча пір'їнка. Нещасливий той, у кого такої пір'їнки немає».

Оля й Ліда, маленькі першокласниці, пішли до лісу. Після втомливого шляху вони сіли на траві відпочити й пообідати. Витягли з сумки хліб, масло, яєчка. Коли дівчатка вже пообідали, недалеко від них сів на дерево соловейко й заспівав. Зачаровані прекрасною піснею, Оля й Ліда боялись поворухнутись. Соловейко перестав співати. Оля зібрала недоїдки й шматки газети, кинула під кущ. Ліда забрала недоїдки, загорнула в газету й поклала в сумку. – Навіщо ти забрала сміття? – запитала Оля.– Це ж у лісі... Ніхто не бачить... – Соромно перед соловейком...– тихо відповіла Ліда.

Зійшло сонце й освітило дивовижну картину: дерева стоять у ліловому інеї, ніби на них за ніч виросли маленькі, немов пташиний пух, листочки. Я підійшла до верби. Доторкнулася до гілочки – й на мене посипалися легенькі пушинки. Ні, не буду більше доторкатися до тебе, вербо, красуйся в своєму чарівному вбранні. Коли це до мене прилетіла синичка. Щось защебетала й сіла на товсту гілку верби. «Як ти сіла, синичко, що не збила жодної пушинки?» «Синичко, – прошу я, – зроби так, щоб оця краса збереглася назавжди. Щоб не повіяв вітер, не облетів ніжний пух.» Синичка відповідає: «Якби ця краса була завжди, то не бачила б ти більше ніякої краси. Ні ранкової зірниці, ні пісні соловейка.» Я пішла додому, сіла біля вікна, взяла олівець і намалювала на великому аркуші всю цю красу: біле вбрання верби, блакитне небо, ясне сонечко і добру синичку.

На околиці села жив Скупий. Посадив він на своєму городі виноград. Мало хто вирощував його в цих місцях, люди дивилися на кущі винограду як на диковинку. Через два роки на кущах з'явилися перші грона. Налилися солодким соком. Стали великими, прозорими. Ішла одного разу повз виноградник мати з трирічним хлопчиком. Побачив хлопчик виноградні грона і питає: – Мамо, що це таке? – Виноград. – А що це таке? Навіщо він? Який він? – Він солодкий. Немає ягоди, смачнішої за виноград. Схотілося дитині винограду. Мати просить: – Дайте, будь ласка, хоч одне гроно дитині, нехай покуштує. Не дав Скупий дитині грона. А дав однісіньку ягідку, і то його очі спохмурніли: шкода було і ягідки. Пішла мати з дитиною. А Скупий поставив навколо виноградника високий-високий паркан. Закрив парканом не тільки виноградні кущі, а й хату. Радий Скупий і спокійний: ніхто тепер не побачить його винограду, ніхто не попросить. Та не догледів, як одна гілочка повилася парканом, досягла вершини й зацвіла на ній. Зав'язалися грона на паркані, налилися солодким соком ягоди. Знов тією самою дорогою йшла та сама мати з дитиною. Побачив хлопчик виноградні грона на високому паркані й зрадів: – Дивіться, мамо, виноград. Чому він виріс так високо? – Він не хоче, щоб його закривали від людей парканом. – Які гарні ягоди! – промовив хлопчик. Ці слова почув Скупий, що стояв за парканом. Він страшенно розгнівався навіть за те, що хлопчик побачив виноград. Від злості серце його розірвалося. Скупий помер, але ніхто в світі не знав про цю смерть, тому що вона закрита була від людей високим парканом. Минув рік, весняне сонце збудило землю, зазеленів виноград. Живим пагонам так хотілося до сонця, такий ненависний був високий паркан, що вони повалили його. Він упав на землю, і людям відкрилася чудова краса. Ягоди виблискували під яскравим сонцем, в кожній ягоді відбивалося небо, сонце, прекрасна земля. Люди прийшли на виноградник і стали господарями, а про Скупого назавжди забули.

Юрків дідусь занедужав. Дідусеві вісімдесят п'ять років. Він знає чимало цікавих казок та дивних бувальщин, які любить слухати Юрко. А зараз дідусь лежить і важко дихає. Мама наказала: – Сиди, Юрку, біля дідуся, доглядай за ним. Попросить води – подай свіжої, попросить відчинити вікно – відчини. Юрко сидів біля постелі хворого дідуся, читав книжку. За півдня дідусь разів зо три попросив води. Набридло хлопцеві сидіти. Поклав книжку на стіл, тихо вийшов з хати й побіг до хлопців грати у футбол. Кілька годин гуляв Юрко на стадіоні, вже й сонце до заходу схилилось. Та неспокійно було в нього на душі. Щось немов гнітило його. Покинув Юрко гру, побіг додому. Ледь відчинив двері, підійшов до ліжка – й упав на коліна. Дідусь лежав мертвий. А в склянці не було й краплини води. Потім усе життя Юрка мучили докори сумління. Він думав: дідусь, мабуть, помер тому, що не було води. Йому хотілося пити, а в склянці – ні краплини. А він у м'яч грав із хлопцями. – Роби не те, що хочеться, а те, що треба, – навчав Юрко свого сина.

У одного хлопчика був маленький приятель – Скляний чоловічок. Був зовсім прозорий і вмів угадувати, що думає і переживає його приятель хлопчик. Не вивчив хлопчик уроки й думає йти гуляти – Скляний чоловічок уже й не зовсім прозорий, а ледь-ледь помутнів і каже хлопчикові: – Не треба так думати, друже. Спочатку зроби діло, а потім гуляй. Соромно стає хлопчикові, він зараз же береться до діла: вивчить уроки, а тоді йде гуляти. Чоловічок мовчить. Але стає прозорий. Якось у хлопчика занедужав товариш, з яким він сидів за однією партою. Минув день, другий, а хлопчик і не згадує про товариша. Дивиться, а Скляний чоловічок став темний, як хмара. – Що я зробив чи подумав поганого? – з тривогою питає хлопчик. – Ти нічого не зробив поганого, нічого не подумав поганого... Але ти забув про свого товариша. Соромно стало хлопчикові, і він пішов провідати хворого. Поніс йому квіти й велике-велике яблуко, яке дала йому мама. Так Скляний чоловічок учив хлопчика жити. Це була його совість.

Маленький Михайлик побачив у косі матері три сиві волосинки. – Мамо, у вашій косі три сиві волосинки, – сказав Михайлик. Мама усміхнулась і нічого не сказала. Через кілька днів Михайлик побачив у материній косі чотири сиві волосинки. – Мамо, – сказав Михайлик здивовано, – у вашій косі чотири сиві волосинки, а було три...Чого це посивіла ще одна волосинка? – Від болю, – відповіла мати. – Коли болить серце, тоді й сивіє волосинка... – А від чого ж у вас боліло серце? – Пам'ятаєш, ти поліз на високе-високе дерево? Я глянула у вікно, побачила тебе на тоненькій гілці. Серце заболіло, й волосинка посивіла. Михайлик довго сидів задумливий, мовчазний. Потім підійшов до мами, обняв її і тихо спитав: – Мамо, а коли я на товстій гілці сидітиму, волосинка не посивіє?

У Катрусі сьогодні велика радість. Понад рік хворів її татко. В лікарні лежав, три операції переніс. Мамі і Катрусі було тяжко. Не раз, бувало, прокинеться Катруся вночі й чує: мама тихо плаче. А сьогодні татко вже на роботі. Здоровий і бадьорий. Радісно сяють Катрусині очі. Прийшовши до школи, зустріла дівчинка в дворі двох своїх однокласників, Петрика і Гришка. Зустріла й поділилась радістю: – Наш татко видужав... Петрик і Гришко, глянувши на Катрусю, здивовано знизали плечима й, нічого не сказавши, побігли ганяти м'яча. Катруся пішла до дівчаток, що гралися в класи. – Наш татко видужав, – сказала вона, і радість засяяла в її очах. Одна з дівчаток, Ніна, з подивом запитала: – Видужав – ну й що з того? Катруся відчула, як із грудей до горла підкотився важкий клубок і дихати стало важко. Вона відійшла до тополі на кінці шкільного подвір'я і заплакала. – Чому ти плачеш, Катрусю? – почула вона тихий, ласкавий голос Кості, мовчазного хлопчика, її однокласника. Катруся піднесла голову й, схлипуючи, відповіла: – Наш татко видужав... – Ой, як же це добре! – зрадів Костя. – Біля нашої хати в бору вже зацвіли проліски. Зайдемо після уроків до нас, нарвемо пролісків і понесемо твоєму таткові. Радість засяяла в Катрусиних очах.

Майстер працював Різцем по дереву – вирізував Троянду. Різець маленький, сталевий, блискучий. У руках Майстра він був слухняним і вправним. Не закінчивши роботу, Майстер кудись пішов, і Різець залишився на столі. В майстерню зазирнув Ремісник. Бачить лежить блискучий ножик. А поряд – незакінчена Троянда. Взяв Ремісник Різець і хоче вирізати пелюстки Троянди. Але нічого в нього не виходить. Крише Різець Троянду, псує роботу Майстра. Здивувалась Троянда: – Різцю, чого ти раптом так погано почав працювати? Різець відповідає: – Я просто шматочок криці. Я стаю Різцем, коли мене бере в руки Майстер. А коли торкається Ремісник – я не Різець, а просто ножик.

Посеред ночі розтулився пуп'янок троянди. Розправив ніжні пурпурові пелюстки. Народилася нова Квітка. Вона була ще не дуже красива, пелюстки ще не зовсім випрямились, а одна була й зім'ята. Квітка подивилася на зорі, що мерехтіли в небі, тихо здригнулась і прошепотіла: – Уже світає. Треба явитися сонцю в усій красі. На нас, на пурпурові наші пелюстки, задивиться весь світ. Пелюстки скинулися. Зім'ята пелюстка випрямилася. На пурпурову тканину впала крапля роси, затремтіла і теж стала пурпуровою. Квітка випросталася, пелюстки затремтіли, крапля здригнулась і заграла переливами пурпурового світла. – Дивіться, – сказала Квітка пелюсткам, – навіть небо на сході стає пурпуровим. Це від нашої краси. Увесь світ буде пурпуровий. Сказала це Квітка й завмерла в чеканні. Але пурпурове небо блідло, ставало рожевим, а потім рожево-блакитним. І Квітка троянди здивовано подивилася навколо. Аж тут бачить зелене дерево і на ньому – білу свічку. – Хто ти? – спитала Квітка. – Я каштан. Каштанова Квітка. – А чого ж ти не пурпурова? Чого ти біла, небо – блакитне, а дерево – зелене? – Якби все в світі було однакове, то не було б і краси, – відповіла Каштанова Квітка.

Уночі була хурделиця. Намело кучугури снігу. Рано-вранці у школу йшло троє дітей – Юрко, Михайлик і Ніна. Всюди коло хат з'явилися люди. Відкидали лопатами сніг, прокладали доріжки. Ось хатина бабусі Марії. Вона живе одна-однісінька. Зупинились діти біля бабусиного двору. Нікого не видно. – Як же бабуся до криниці вийде? Снігу ж скільки, – сказав Юрко. – Давайте протопчемо стежку від хати до криниці! – порадив Михайлик. Діти увійшли на бабусине подвір'я. Йшли по глибокому снігу. Від воріт до хати йти було дуже важко. А від хати до воріт – трохи легше. Пройшли раз, два, три рази. Протоптали стежку від воріт до хати і від хати до криниці. Спітнілі, стомлені, радісні діти йшли до школи. Вони думали: ось бабуся Марія вийшла з хати. Побачила стежку. Радіє...

Маленькі діти гралися в піжмурки. Це така гра, коли всі ховаються, а один шукає. Той, хто шукає, мусить знайти всіх. Заховалася маленька синьоока Марійка під високою вербою та й жде. Шукає Миколка. Ось він знайшов Ларису. Та скрикнула, засміялася й побігла. Потім знайшов Петрика. І той скрикнув, засміявся й побіг... Бігають діти, сміються, а Марійку ніхто не шукає. «Чого ж це про мене забули?» – думає вона. Все-таки боляче Марійці: «Стоятиму під вербою літо, стоятиму осінь, зиму стоятиму. Засну, вкриє мене сніг і пробудить весна. Стану тоненькою вербичкою, шукатимуть мене тато й мама, шукатиме й Миколка, шукатиме Лариса, шукатиме Петрик. І ніхто мене й не знайде, і всі сумуватимуть». Так думала Марійка, аж хтось торкнувся до Марійчиної руки. То був Миколка. Він шукав Марійку і знайшов її.

Мама послала Сергійка до сусідів позичити солі. Сергійко довго не повертався. Уже й борщ закипів, а його немає. Нарешті прийшов, приніс у банці солі. Мама й питає: – Чого це ти так довго ходив? – А я снідав, – каже Сергійко. – Як снідав? – дивується мати. – А вони запросили мене снідати... – І що ти їм відповів? – Нічого... Сів і поснідав. – Який же ти нечемний, Сергійку! – розгнівалася мити. – Требо було сказати: дякую, я не голодний. – Але ж мені дуже їсти хотілося... Сказати – не голодний... Це ж неправда. Хіба ж неправду можна говорити? – Правда іноді буває гірша за неправду, – каже мати. А Сергійко тепер думає: як же це так?

Хтось виніс із хати маленьке сіре кошенятко й пустив його на дорогу. Сидить кошеня та й нявчить. Бо хоче додому, до матусі. Проходять люди, дивляться на кошеня. Хто сумно хитає головою, хто сміється. Хто жаліє: бідне кошенятко, та й іде собі. Настав вечір. Зайшло сонце. Страшно стало кошеняткові. Притулилося воно до куща та й сидить – тремтить. Поверталась із школи маленька Наталочка. Чує – нявчить кошеня. Вона не сказала ні слова, а взяла кошеня й понесла додому. Пригорнулося кошенятко до дівчинки. Замуркотіло. Раде-радісіньке.

Теплого весняного дня бабуся Марія повела свого онука Петрика до лісу. Першокласник Петрик був ледаченьким хлопчиком. Збираючись до лісу, бабуся дала йому нести вузлик з їжею й водою. Петрикові вузлик здавався дуже важким. Бабуся понесла їжу сама, а Петрикові дала тільки пляшку з водою. Прийшовши до лісу, бабуся з внуком сіли відпочити. Вони побачили, як до куща прилетіла маленька пташка. В дзьобику вона принесла волосинку. Петрик підвівся й глянув на кущ. Він побачив велике волосяне гніздо. Пташка швидко літала до гнізда, щоразу приносила по волосинці. Петрик від подиву й хвилювання стояв, широко відкривши очі. – Бабусю,– пошепки запитав він,– невже вона по волосинці носила й збудувала таке велике гніздо? – Так, по волосинці,– відповіла бабуся.– Це працьовита пташка. Петрик стояв задуманий. Через хвилину він сказав: – Бабусю, я нестиму з лісу ваше пальто...

Ходить півень по подвір'ю. Побачив райдугу барвисту на небі. Побачив і сміється: – У мене хвіст такий само барвистий – кращий, ніж райдуга. Та ось пішов дощ. Замочив пихатому півневі хвоста. Звис хвіст аж до землі. Соромно стало півневі. Втік він на сідало й більше ніколи не хвалився.

Сподобалося жабі, як журавель співає. Сидить вона в болоті, слухає журавлиний спів і думає: "Навчуся і я співати по-журавлиному. Буду не така, як усі жаби. Хай дивується увесь жаб'ячий рід". Довго вчилася вона співати по-журавлиному і таки навчилася. Розмовляють із нею по-жаб'ячому, а вона мов не розуміє – відповідає по-журавлиному. Розгнівалися жаби й дорікають своїй подружці: – Ти ж така жаба, як і ми, чого ж ти не хочеш розмовляти по-жаб'ячому? Жаба задерла голову й каже: – А може, у мене виростуть крила, і я полечу, як журавель!..

Маленький хлопчик Петрик ішов стежкою в саду. Бачить, біжить назустріч кудлатий собака. Петрик злякався, хотів тікати. Та раптом до його ніг притулилось маленьке кошеня. Воно втекло від собаки й просило Петрика: захисти мене, хлопчику, від цього страшного звіра. Стоїть Петрик, дивиться на кошеня, а воно підняло голівку і жалібно нявчить. Петрикові стало шкода кошеняти. Він узяв його на руки і хоробро пішов собаці назустріч. Пес зупинився, злякано глянув на Петрика і сховався у кущах.

Жив Кулик у болоті, а Перепел у житі. Сумно стало Куликові в болоті. От він і каже своїм друзям-куликам: – Хіба це життя? Кругом болото й болото. Ну, що тут гарного? Піду я в жито жити. От там краса! А Перепелові сумно стало в житі. От він і каже своїм друзям-перепелам: – Хіба це життя? Кругом жито й жито. Ну, що тут гарного? Піду я в болото жити. От там краса! Пішов Кулик у жито, а Перепел у болото. Жили вони, поживали та й засумували. Кулик – за болотом, Перепел – за житом. От і повернулися вони хто куди: Кулик – у болото, Перепел – у жито. Сміються над ними кулики й перепели та питають: – Ну, знайшли красу? Де ж найкраще? – У болоті, відповів Кулик. – Бо рідне воно. – У житі, – відповів Перепел. – Бо воно рідне.

У нашій шкільній теплиці зустрілися осіння й весняна квітки. Ось як це сталося. Перенесли ми в теплицю осінні квіти – хризантеми. Зацвіли вони – білі, фіолетові, рожеві. А біля них зеленів паросток бузку. Наближався Новий рік. Надворі йшов сніг, шумів зимовий вітер, а в теплиці було затишно й тепло. Одного сонячного ранку зацвів бузок. Відкрила Бузкова квітка блакитні оченята, побачила білу Хризантему й питає здивовано: – Ти ж осіння квітка. Чом ти цвітеш? Надворі ж лютий мороз. Глянула Бузкова квітка – справді надворі зима. – Це все Оля зробила, – каже Хризантема. – Це вона посадила нас тут. Якби не Оля, ми б і не зустрілися. Не зустрілася б весна з осінню.

Маленькій Оленці дуже хотілося впіймати горобчика. Але той не давався в руки. Тоді вона надумала склеїти горобчика з сірого пір'я. Розрізала в подушці маленьку дірочку. Набрала сіренького пір'я. З тіста зліпила голого горобчика, обмазала вишневим клеєм. Натулила пір'ячка. Ось і горобчик готовий – сіренький, з тоненьким дзьобиком, з чорними оченятами, як макові зернятка. Посадила Оленка горобчика на підвіконні. Насипала йому пшонця, поставила водички. Мовчить горобчик. Накришила хліба – мовчить горобчик. Але ось надворі над вікном зацвірінчала горобчиха до своїх діток. Підняв голівку Оленчин горобчик, повернувся до відчиненого вікна, розправив крильця...

Одного разу Син розсердився і згарячу сказав Матері образливе, грубе слово. Заплакала мати. Схаменувся Син, жаль стало йому Матері. Ночей не спить – мучить його совість: адже він образив Матір. Йшли роки. Син-школяр став дорослою людиною. Настав час їхати йому в далекий край. Поклонився Син Матері низько до землі й говорить: – Простіть мені, Мамо, за образливе слово. – Прощаю, – сказала Мати й зітхнула. – Забудьте, Мамо, що я сказав вам образливе слово. Задумалась Мати, геть посмутніла. На її очах з'явились сльози. Каже вона синові: – Хочу забути, Сину, а не можу. Рана від колючки загоїться й сліду не залишиться. А рана від слова заживає, проте слід глибокий зостається.

Коли синові виповнилось дванадцять років, батько дав йому новий заступ і сказав: – Йди, синку, в поле, відміряй ділянку в сто кроків уздовж і сто впоперек і скопай. Пішов син у поле, відміряв ділянку й почав копати. А копати він ще не вмів. Важко було спочатку, доки приловчився копати й до заступа приладився. Наприкінці робота йшла все краще й краще. Та коли син загнав заступ в землю, щоб перекинути останній шматок ґрунту, він зламавсь. Повернувся син додому, а на душі неспокійно: що скаже батько за поламаний заступ. – Простіть мене, батьку, – сказав син. – Я зламав заступ. – А копати ти навчився? Копати тобі в кінці було важче чи легше? – Навчився, і копати в кінці мені було легше, ніж спочатку. – Отже, ти не загубив, а знайшов. – Що ж я знайшов, батьку? – Бажання трудитися. А це – найдорожча знахідка.

В Оленчиної матусі народився хлопчик. Радіє Оленка: тепер у мене є братик. Прокинулася вночі Оленка, бачить – схилилась мама над колискою та й співає колискові. Заворушилась заздрість в Оленчиній душі. Тепер, думає, мама вже не любитиме мене так, як раніше. Бо треба ж і Петрика любити. – Мамо, – каже Оленка вранці, – ой, як люблю я вас... – А чого ти мені це говориш? – непокоїться мати. – Бо хочу, щоб ви мене любили не менше, ніж Петрика... Мама полегшено зітхнула й каже: – Піди, Оленко, Сонця запитай, як воно ділить своє тепло між людьми? Вийшла Оленка та й питає. А Сонце каже: – Для кожної людини – все моє тепло. Від першої до останньої іскринки.

Побачило Сонечко хвору Дівчинку в ліжку. Дівчинка лежала, очі її були закриті, вона тихо стогнала. Жаль стало Сонечкові Дівчинку. Нахилилось воно над її голівкою й тихо прошепотіло: – Візьми, Дівчинко, чарівне намисто з чотирма променями. Чотирьох нещасних ти можеш зробити щасливими. На кого спрямуєш промінь – той і стане щасливим. Відкрила очі Дівчинка, бачить – лежить на постелі чарівне намисто, чотири промені грають на стіні. «На кого ж направити щасливі промені? – думає Дівчинка.– Хто у нас нещасливий?» Подумала і важко зітхнула: нещасними були бабуся, дідусь, тато й мама. У бабусі зуб болить, у дідуся ліжко скрипить, татко горілку п'є, мама сльози ллє. Спрямувала Дівчинка чарівний промінь на бабусю – і зуб у неї зразу ж перестав боліти. Спрямувала промінь на дідуся – ліжко перестало скрипіти. Спрямувала промінь на тата – перестав тато горілку пити. Спрямувала промінь на маму – перестала мама сльози лити, радісно посміхається. Про себе, про свою хворобу Дівчинка забула. А коли всі стали щасливими, вона стала найщасливіша, і хвороба залишила її.

Випало Совеня із гнізда та й повзає. Далеко забилось, не може знайти рідного гнізда. Побачили птахи малого – некрасивого, з великою голівкою, вухатого, банькатого, жовторотого. Побачили та й питають, дивуючись: – Хто ти такий, де ти взявся? – Я Совеня, – відповідає мале. – Я випало з гнізда, не вмію ще літати і вдень дуже погано бачу. Я шукаю маму. – Хто ж твоя мама? – питає Соловей. – Моя мама Сова, – гордо відповідає Совеня. – Яка ж вона? – питає Дятел. – Моя мама найгарніша. – Розкажи, яка ж вона, – питає Дрізд. – У неї голова, вуха й очі такі, як у мене, – відповідає з гордістю Совеня. – Ха-ха-ха! – зареготали Соловей, Дятел і Дрізд. – Та ти ж потвора. Виходить, і мати твоя така сама потвора. – Неправда! – закричало Совеня. – Мама в мене найгарніша. Почула його крик Сова, прилетіла потихеньку, взяла Совеня за лапку й повела до рідного гнізда. Совеня уважно подивилося на свою маму: вона була найгарніша.

П'ятирічна дівчинка Ніна йшла з дому в дитячий садок. На стежці, якою йшла Ніна, сидів великий білий гусак. А поруч з ним сиділо з десяток менших гусей і десятків зо три гусенят. Ніна з острахом глянула на гусака. Який він великий і страшний, який у нього довгий дзьоб. Боязко оглядаючись, Ніна зійшла зі стежки, щоб обминути гусака. А гусак підняв голову, зашипів, підбіг до Ніни й ущипнув її за ногу. Гуси весело ґелґотіли. Ніна заплакала і втекла додому. Вона розповіла мамі про те, як на неї напав гусак. Мама сказала Ніні: – Не треба боятися, він і не нападатиме. Дивись на нього сміливо, йди на нього, не обминай. Ніна знову пішла тією ж стежкою. На стежці сидів гусак, а поруч з ним – гуси й гусенята. Ніна сміливо глянула на гусака. Гусак сидів на стежці і ніби ждав, що ж воно буде. А Ніна все йшла до нього і йшла стежкою й дивилася сміливо, думаючи: не боюсь я тебе, гусаче. Гусак злякався, зійшов з стежки, побіг, оглядаючись, по траві, а за ним побігли гуси й гусенята. А Ніна сміливо йшла стежкою. Гуси про щось тривожно заґелґотіли.

Мишкові купили велосипед. А живе він поруч зі школою. Між їхньою садибою і шкільною – сад, так що й їхати ніде. Мишко привів свій велосипед, мов коня на вуздечці. Хлопці оточили Мишка. Обмацували колеса, педалі, руль, фару. Велосипед усім подобався. Усі заздрили Мишкові. – Що ж, катайся,– сказав Федько й відійшов убік,– так немовби йому зовсім не хотілось кататись. – Ти думаєш, мені справді дуже хочеться на ньому кататись? – байдуже запитав Мишко.– Бери, пробуй. Федько, не вірячи своїм вухам, схопив велосипед, сів на нього й помчав шкільним стадіоном. Катався аж до дзвінка на урок. На першій перерві катався Іван, на другій – Степан, на третій – Сергій, на четвертій – Оля. Залишилися кататися й після уроків. Велосипед переходив з рук у руки. До четвертої години накаталися всі. Мишко привів велосипед о пів на п'яту, мов коня на вуздечці. – Де це ти досі катався? – здивувалась мати.– Хіба ж так можна? – А я й не катався… – Як – не катався? – Хлопці каталися… Й дівчатка… Мама полегшено зітхнула й сказала, немовби сама до себе: – Найбільше, чого я боялась, що ти сам кататимешся.

Хлопчик сидів біля відчиненого вікна й пускав мильні бульбашки. Вони були легкі, красиві. Сонечко грало на бульбашках всіма кольорами веселки: жовтим, синім, зеленим, оранжевим, фіолетовим... Легенький вітерець підхоплював бульбашки, й вони летіли над квітником, над кущами бузку. їм хотілося піднятися вище за дерева, та ледве торкалися листя – вони лопались. А одна велика Мильна Бульбашка, підхоплена вітром, полетіла у синє небо. Побачила Мильну Бульбашку Ластівка, полинула до неї, летить поруч і дивується: – Яке на вас гарне плаття! Яка ви красива! Ви чарівна пташка! – Так, я чарівна пташка,– згорда відповіла Бульбашка.– Поглянь, одежа на мені веселкою грає. Доторкнулася Ластівка до одежі – Мильна Бульбашка лопнула. – Де ж це вона поділась, та чарівна пташка? – здивувалася Ластівка. Тільки бризки полетіли.

У вечері Макова квітка стулила пелюстки. Спить цілу ніч Маківка. Уже й день настав, уже й Сонце зійшло, а вона все спить, не розтуляє пелюстки. Коли це десь, із-за яблуні вилетів волохатий Джміль. Летить, гуде. Почула квітка, що Джміль наближається і розкрилася. Прилетів Джміль та й сів між пелюстками. Радіє Макова квітка, бо тепер повна коробка маку буде. Ось чому Маківка так довго не розтуляла пелюсток. Вона чекала Джмеля.

Зіна вкладалася спати. А надворі почалася гроза. Гримів грім, з-за Дніпра насувались чорні хмари. По залізному даху зашумів дощ. Блиснула блискавка, на мить стало ясно, як удень. Зіна побачила: на подвір'ї стоять калюжі води, йде дощ. Ой горе, що ж це таке? – на лавці, під дощем, лежить її лялька Зоя. Вона забула Зою на лавці. Як же це трапилось? Як же вона не згадала про Зою, лягаючи спати, як же вона не подумала про неї, коли почалася гроза? Від цих думок Зіні стало важко, і вона заплакала. А ще важче було від думки про те, що на лавці лежить під холодним дощем її Зоя... Зіна встала з ліжка, тихо відкрила двері, побігла на подвір'я. Дощ миттю змочив її сорочечку. Вона підбігла до лавки, взяла Зою, пригорнула її до грудей. Коли Зіна відкрила двері, мама ввімкнула світло й широко відкритими від страху очима дивилась на порожнє ліжко. Побачивши Зіну з притуленою до дитячих грудей лялькою, мама перевела дух. Вона зняла рушник, витерла Зіну, переодягла в суху сорочечку. Давши рушник, сказала: – Витри ж і Зою... Як же це ти її забула на лавці? – Ніколи більше цього не буде, матусю...

Восени батько купив Борисові ковзани. А його другові, Євгенові, подарував батько лижі. Думає Борис, що краще – ковзани чи лижі? Мабуть, лижі. Адже на лижах можна кататися скрізь – і в селі, і в лісі. А на ковзанах – тільки на ставку. От і каже Борис Євгенові: – Поміняємося, Євгене? Я дам тобі ковзани, а ти мені лижі. Помінялись. Настали морози, а снігу немає. Замерз ставок. Катається Євген на ковзанах, а Борис сидить вдома з лижами. Узяв Борис лижі, поніс до Євгена і каже: – Не будемо мінятись... Поверни мої ковзани, візьми свої лижі. Євген нічого не сказав, віддав Борисові ковзани, а лижі забрав. Того ж дня пішов сніг. Цілу добу кружляли лапаті сніжинки, білим килимом встеляли землю. Засипало снігом і лід на ставку. Катається Євген на лижах, а Борис сидить вдома з ковзанами. Минає тиждень, два. Щодня йде сніг. Узяв Борис ковзани, прийшов до Євгена й каже: – Ні, Євгене, таки поміняймося. Дай мені лижі, а собі візьми ковзани. – А як завтра сніг розтане? – запитав Євген.

Маленькій Яринці треба рано-рано вставати, щоб до школи йти, а не хочеться, ой як не хочеться! Ввечері питає Яринка у дідуся: – Дідусю, чому вранці вставати не хочеться? Навчіть мене, дідусю, спати так, щоб хотілося вставати і йти до школи. – Це подушка в тебе ледача, – відповів дідусь. – А що ж їй зробити, щоб не була ледачою? – Знаю я таємницю, – пошепки сказав дідусь. – Ото саме тоді, як вставати не хочеться, візьми подушку, винеси на свіже повітря, добре вибий її кулачками – вона й не буде ледачою. – Справді? – зраділа Яринка. – Я завтра так і зроблю. Ще дуже рано, а треба збиратись до школи. Не хочеться вставати Яринці, але ж треба нарешті подушку провчити, лінощі з неї вибити! Схопилась Яринка, швиденько одяглася, взяла подушку, винесла на подвір'я, поклала на лавку – та кулачками її, кулачками. Повернулася до хати, поклала подушку на ліжко – та й умиватися. А дідусь у вуса посміхається.

У батька було два сини. Коли вони виросли й могли вже тримати в руках заступа, батько сказав їм: "Беріть заступи, підемо копати поле". Копають вони й копають, і видалася праця братам важкою і незрозумілою. – Для чого ми копаємо? – питають вони.– І взагалі, для чого ми живемо на світі? Батько й каже синам: – Бачите цю велику гору? – І показав рукою на величезну гору, вершина якої вкрилася хмарами. – Бачимо,– відповіли сини. – У цій горі – Золоте Зернятко Істини. Можливо, десь у глибині, можливо, на поверхні – ніхто не знає. Кажуть люди: хто знайде це Зернятко, той зрозуміє, для чого людина живе на світі, для чого працює, для чого копає землю і сіє хліб, споруджує будинки і думає про зірки. Ідіть, сини, шукайте Золоте Зернятко Істини. Підійшли брати до гори, а вона величезна й висока, за день не обійдеш навколо, за три дні не зійдеш на вершину. Як же шукати Золоте Зернятко Істини? Стали брати біля підніжжя гори. Старший – з одного боку, молодший – з іншого. Почали копати гору, пересипаючи землю жменя за жменею. Золотого Зернятка не було. Молодший брат підійшов до старшого і каже: – Я більше не буду копати. Не хочу стати рабом цієї гори. Старший відповідає: – Хоч і все життя доведеться копати, а я все-таки знайду Золоте Зернятко Істини. Тому що я не раб, а вільна людина. А ти раб, бо не хочеш дізнатися, для чого ми живемо на світі, для чого копаємо землю і сіємо хліб, споруджуємо будинки й думаємо про зірки. Пішов молодший брат, поселився на березі річки – курінь збудував, рибу ловить і юшку варить. А старший брат копає і копає, кожну жменю землі у порох розтирає. Золоте Зернятко Істини шукає. Десять років копав старший брат гору, жодного дня не відпочивав. Нарешті, на одинадцятий рік, коли вся гора була розкопана й пересипана на нове місце, знайшов старший брат на самому дні гори Золоте Зернятко Істини. Воно було маленьке, як мачинка. Поклав старший брат Зернятко на долоню, і яскраве світло Істини осяяло весь світ. Дізнався старший брат, для чого людина живе на світі, землю копає і ниву засіває, споруджує будинки й про зірки думає. Пішов старший брат по землі, побудував Щастя для всіх людей. І став Могутнім і Непереможним. Тому що він – Вільна Людина. А молодший брат живе в убогому курені, одяг на ньому порвався, відро, в якому він юшку варив, продірявилося, їсть він сиру рибу і водою болотною запиває. Тому що він безвільний раб – раб свого ледарства, неробства і невігластва. Тому що справжня свобода – в умінні працювати день і ніч для того, щоб пересунути гору з місця на місце, побудувати Щастя для людей.

У темному лісі, в глибокому яру спали два вітри. Ласкавий Вітер – хлопець з синіми очима. А холодний Вітрюга – дід з колючою бородою. Прийшла зима. Сонечко не могло піднятися високо над землею. Білі сніги вкрили поле. Зашуміли тривожно верховіття дерев. Прокинувся в глибокому яру холодний Вітрюга. Встав, вийшов з лісу. Застогнала хуртовина. Йде по землі холодний Вітрюга, замерзають річки, гуде хуртовина. Та ось піднялося сонечко вище над землею. Заболіла спина у холодного Вітрюги. Поплентав він у темний ліс, заліз у глибокий яр. Прокинувся ласкавий Вітер, вийшов з лісу. Засміялося сонечко, потекли струмки, зацвіли квіти, зашуміли трави.

На луках виросла жовта кульбабка. От вона одцвіла, й замість жовтої квіточки в неї з'явилася біла шапочка. У шапочці багато пушинок. Стеблинка промовляє до пушинок: – Як тільки подме вітер – летіть, вибирайте вологий грунт і сідайте. Пускайте корінчики й ростіть. Пушинки не барилися, сідали на хвилю вітерця й розліталися по луках. Та ось пухнаста Шапочка кульбабки побачила на небі чорну хмару. Злякалася Шапочка. Склала свої пушинки, як парасольку. Побралися пушинки одна за одну. Повіяв вітер, закружляв вихор, але біла шапочка стоїть, не пускає жодної пушинки. – Не летіть зараз, – каже їм Шапочка. – Занесе вас буря у воду чи болото – пропадете.

Серед поля стоїть маленька хатина. Її побудували, щоб у негоду люди могли сховатися й пересидіти в теплі. Одного разу серед літнього дня захмарило й пішов дощ. А в лісі в цей час було троє хлопців. Вони сховалися в хатинці й дивилися, як з неба ллє, мов з відра. Коли це бачать: до хатини біжить ще один хлопчик. Незнайомий. Мабуть, з іншого села. Одежа на ньому була мокра, як хлющ. Він тремтів од холоду. І ось перший із тих хлопців, які сиділи в сухому одязі, сказав: – Як же ти змок на дощі! Мені жаль тебе... Другий теж промовив красиві й жалісливі слова: – Як страшно опинитися в зливу серед поля! Я співчуваю тобі... А третій не сказав ні слова. Він мовчки зняв із себе сорочку й дав її змоклому хлопчикові. Той скинув мокру сорочку й одягнув суху. Гарні не красиві слова. Гарні – красиві діла.

Був жаркий липневий день. До колодязя під високим дубом наближалася група школярів. Вони поверталися з туристського походу. Їм дуже хотілося пити. І чим ближче був колодязь, тим більше прискорювали вони крок. А з другого боку до колодязя наближалася бабуся. Вона йшла здалека, дуже втомилася. І бабуся, й туристи підійшли до колодязя одночасно. На зрубі стояло відро з холодною водою. Діти оточили його й один за одним пили воду. А бабусю відтіснили. Вона відійшла до дуба й зажурено стояла, схилившись на дерево. Коли туристи напилися води й пішли собі, глянула бабуся їм услід і задумливо похитала головою. Той, хто поспішить випити краплину води перш ніж нап’ється дідусь, бабуся, батько, мати, виросте негідником.

Захворів дідусь Юрасиків, лежить і кашляє. Мати й тато мовчазні. Одного разу прийшов Юрко з дитячого садка та й бачить: закопує тато стовпи поруч з хатою. – Що це ви будуєте, тату? – запитує Юрко. – Комірчину до хати прибудуємо. Дідусь житиме в комірчині... Юрко взяв маленьку лопатку, пішов на город, сів серед картоплиння й копає ямку. – Що це ти копаєш, Юрасику? – запитує батько. – Та землянку будую... – Для чого ж тобі землянка? – А ви з мамою житимете в ній, як постарієте...

У лузі, під гіллястим дубом, багато років була криниця. Вона давала людям воду. Під дубом біля криниці відпочивали подорожні. Одного разу до криниці прийшов хлопчик. Він любив пустувати. Він подумав: «А що воно буде, як я візьму оцей камінь і кину його в криницю? Ото, мабуть, булькне». Підняв камінь, кинув його в криницю. Булькнуло та ще й дуже. Хлопчик засміявся, побіг і забув про свої пустощі. Камінь упав на дно криниці й закрив джерело. Вода перестала прибувати. Криниця засохла. Засохла трава навколо криниці, і дуб засох, бо підземні струмки потекли кудись в інше місце. На дубі перестав мостити гніздо соловейко. Він полетів на інший луг. Замовкла соловейкова пісня. Сумно стало в лузі. Минуло багато років. Хлопчик став дідусем. Одного разу він прийшов на те місце, де колись був зелений луг, стояв гіллястий дуб, співав соловейко, вабила студена криниця. Не стало ні лугу, ні дуба, ні соловейка, ні криниці. Довкола пісок, вітер здіймає хмару пилюки. «Де ж воно все поділося?» – подумав дідусь.

Це було в четвертому класі. Всі схилились над зошитами. Учитель дав задачі для самостійного розв'язування, і діти уважно працювали. Віталик сидів на останній парті. Він уже закінчував розв'язувати задачу, як раптом на парту впала записка. «Це знову, мабуть, від Петрика,– подумав Віталик.– Знову просить ковзани. Що ж я йому весь час даватиму свої ковзани?» – Іване Петровичу,– сказав Віталик,– мені хтось записку кинув... Хіба ж можна на уроці записки писати? – Записки на уроці писати не можна,– сказав Іван Петрович.– Але якщо вже тобі хтось написав, то розповідати про неї вчителеві – недобре, Віталику. Записка – це ж таємниця, яка мусить бути відома тільки тобі і твоєму товаришеві. А ти розголошуєш цю таємницю. Візьми записку, заховай, на перерві прочитаєш... Віталик почервонів. Тепер він зрозумів, що вчинив негарно. У класі запанувала тиша. Дехто з хлопців час від часу підводив голову, дивився на Віталика, і в тих поглядах хлопчик бачив подив і обурення. Віталик розгорнув записку і прочитав: «Віталику,– писав Петрик,– я намалював вогнегривого коня. Якщо хочеш, дам тобі». На перерві Віталик підійшов до Петрика. – Давай коня, – сказав Віталик. – Утік кінь...– тихо відповів Петрик.

Лісовою стежкою йдуть батько і маленький син. Тиша. Сонце світить. Стукає дятел. Дзюрчить струмок в лісовій глушині, Раптом син побачив: назустріч їм іде бабуся з паличкою. – Тату, куди йде бабуся? – запитав син. – Побачити, зустріти чи провести,– відповів батько. – Коли зустрінемося з нею, ми скажемо їй здрастуйте,– сказав батько. – Навіщо їй казати це слово? – здивувався син.–Ми ж зовсім незнайомі. – А ось зустрінемося, скажем їй здрастуйте, тоді побачиш, для чого. Ось і бабуся. – Здрастуйте,– сказав син. – Здрастуйте,– сказав тато. – Здрастуйте,– сказала бабуся і усміхнулася. І син із здивуванням побачив: все кругом змінилось. Сонце засвітило яскравіше. По верхів'ях дерев пробіг легенький вітерець, листочки заграли, затремтіли. В кущах заспівали пташки – до цього їх не було чути. На душі у хлопчика стало радісно. – Чому це так? – запитав син. – Тому, що ми сказали людині здрастуй, і вона усміхнулася.

Холодно взимку зайчикові. Вибіг він на узлісся, а вже ніч настала. Мороз тріщить, сніг проти Місяця блищить, холодний вітер з яру повіває. Сів Зайчик під кущем, потяг лапки до Місяця, просить: – Місяцю, любий погрій мене своїми променями, бо довго ще сонечка чекати. Шкода стало Місяцеві Зайчика, він і говорить: – Іди полем, полем я тобі дорогу освітлю, прямуй до великого стогу сіна. Попрямував Зайчик до стогу сіна, зарився у стіг, виглядає, усміхається до Місяця: – Спасибі, любий Місяцю, тепер твої промені теплі-теплі.

Засипало снігом землю. Нема чого їсти Зайчикові. Побачив Зайчик червоні ягоди горобини. Бігає навколо дерева, а ягоди – високо. Просить Зайчик: «Дай мені, Горобинко, одне гроно ягідок». А Горобина й каже: «Попроси Вітра, він і відірве». Попросив Зайчик Вітра. Прилетів Вітер, гойдає, трусить Горобину. Відірвалося гроно червоних ягід, упало на сніг. Їсть Зайчик ягоди, дякує Вітрові і горобині.

В дрімучому лісі і в глибокому яру ще лежить холодний сніг. Спить підсніжник під торішнім листком. Синіє лід на ставку. Тільки на схилах горбків розтав сніг, побігли струмочки. В синьому небі заграло ясне сонечко. Вийшла з хати маленька дівчинка Маринка і побачила сіру пташечку в небі. Пташечка співала, ніби срібний дзвіночок на крилах піднімала, а він тремтів, тремтів. – Мамо, що це за пташечка співає? – запитала Маринка. – Жайворонок, – відповіла мама. – Чому ж він так рано прилетів? Чому так радісно співає? Ще ж сніг лежить… – Жайворонок сонечку допомагає, – відповіла мама. – Як же він допомагає? – Здивувалась дівчинка. – Коли жайворонок летить в синє небо, воно стає теплішим.

Молодий лісник побудував у лісі велику кам'яну хату і посадив дуба під вікном. Минали роки, виростали у лісника діти, розростався дубок, старів лісник. І ось через багато літ, коли лісник став дідусем, дуб розрісся так, що заступив вікно. Стало темно в кімнаті, а в ній жила красуня – лісникова внучка. – Зрубай дуба, дідусю, – просить онучка, – темно в кімнаті. – Завтра вранці почнемо...– відповів дідусь. Настав ранок. Покликав дідусь трьох синів і дев'ятьох онуків, покликав онучку-красуню й сказав: – Будемо хату переносити в інше місце. І пішов з лопатою копати рівчак під фундамент. За ним пішли три сини, дев'ять онуків і красуня-внучка.

Живе у нашому селі дід Максим. Усі кажуть: дід – мисливець. Як тільки починається полювання на зайців чи на качок, дід щодня йде з рушницею до лісу. Виходить із дому рано вранці, а повертається ввечері. Але що це за дивний мисливець такий! Ніколи не несе додому ні зайця, ні качки. Приходить із порожньою торбою. Одного разу приніс дід Максим зайченя маленьке. Знайшов під кущем. У зайченяти була зламана ніжка. Дід зробив із двох гілочок пов'язку, забинтував ніжку. Через тиждень ніжка зрослася, і дід відніс зайченя у поле. Чого ж це дід Максим такий невдаха? Пішли одного разу слідом за дідом, захотілося подивитись, як же він полює. Бачать: поклав дід рушницю, а сам ходить лісом та и розкладає під кущами сіно зайцям. Зрозуміли тоді, чому дід Максим дивний мисливець.

Є у ставу біла квітка – водяна лілея. Росте вона собі в воді. Радісно розкриває свої пелюсточки до сонця. Сідає на білу квітку метелик. Хоче переночувати, бо вже вечір наближається. Раптом квітка говорить: – Лети, метелику, шукай собі інших квіток, бо я лягаю вночі спати під водою. – Чому? – дивується метелик. – Бо в мене там, під водою, м'яка постіль. Склала біла лілея пелюсточки й тихо пішла спочивати під воду. А метелик полетів на берег.

Бігла Оленка по льоду. Падали сніжинки. Ніби плавали в повітрі. Одна сіла на рукав. Дивиться Оленка на пухнасту сніжинку. Шестикутна зірочка така гарна, блискуча. Ніби казковий майстер її вирізьбив з срібної пластиночки. Наблизилась Оленка до сніжинки. Дивиться, милується нею. І бачить диво: сніжинка стала краплиною води. Рано-вранці на квітці троянди прокинулася Краплина роси. – Як я тут опинилася? – здивувалася краплинка. – Увечері я була високо в небі – і захотілося їй знову в небо. Пригріло Сонце. Випарувалась краплина, піднялась високо-високо у блакитне небо, до самого Сонечка. А там – тисячі інших краплинок. Зібралися всі в чорну хмару й затулили Сонце. – Чого це ви мене заховали від людей? – розгнівалося Сонечко. І послало на хмарину вогненну стрілу. Вдарила вогненна стріла, загримів грім. Злякалася чорна хмара й розсипалась. Пішов дощ. Упала Краплинка на Землю. – Дякую тобі, Краплино, – промовила Земля. – Я так скучила за тобою. Удень було тепло, а ввечері підмерзло. З даху стікали краплі і замерзали. Утворилася довга крижана бурулька. Вона звисала над вікном, мов кришталева паличка. Коли зійшло сонечко в бурульці заграла веселка. Бурулька ніколи не бачила сонечка, адже народилася вночі. Вона бачила лише зірки. А тепер сяяло яскраве, тепле сонечко. Від зачудування бурулька розхвилювалася й заплакала. Але ось що сумно: ніхто не знав, чого бурулька плаче. Всі думали, що вона тане. Ні, вона не танула, вона плакала. Гарячі сльози її крапали на мерзлу землю.

Матка – найстарша бджола у вулику й мати всіх бджіл. Гарячої літньої пори через кожну годину посилає вона до льотка чотирьох молодих бджіл і наказує: – Пильнуйте, не підпускайте ос до льотка, бо весь мед поїдять. Сторожують бджоли льоток. Дивляться – як крильця жовтенькі, мов сонечко, то це бджоли. Як гудуть по-бджолиному й пахнуть воском, то це бджоли. Аж ось підкралися до льотка дві оси. Швидко пірнули вони в льоток. Гуділи по-бджолиному, і сторожові бджоли не помітили їх. Увірвалися оси до вулика і ну їсти мед. Зчинився переполох. Кричить матка: – Куди ви дивитесь, голови цвілі? Як могли пропустити злодіїв! – Але ж вони гудуть по-бджолиному, – виправдовуються ті. – І крильця жовтенькі. І пахнуть воском. – Гудуть вони по-бджолиному, але ж меду не приносять.

Клас розв'язував задачу. Учні схилились над зошитами. Коли це у двері хтось тихо постукав. – Відчини двері й подивись, хто там стукає,– мовив учитель. Чорноокий хлопчик, що сидів за першою партою, живенько відчинив двері. До класу зайшов директор школи з маленькою дівчинкою. Тридцять п'ять пар очей впилися в незнайому дівчинку. Вона була горбатенька. Учитель затамував подих і повернувся до класу. Він дивився у вічі пустотливих школярів і мовчки благав: хай не побачить дівчинка у ваших очах ні подиву, ні насмішки. У їхніх очах була тільки цікавість. Вони дивилися на незнайому дівчинку й лагідно всміхалися. Учитель полегшено перевів дух. – Цю дівчинку звуть Оля,– сказав директор.– Вона приїхала до нас здалеку. Хто поступиться їй місцем на першій парті? Бачите, яка вона маленька? Усі шість хлопчиків і дівчаток, що сиділи за передніми партами, піднесли руки: – Я.... Учитель був тепер спокійний: клас витримав іспит.

В одного батька троє синів – маленьких хлоп'ят. – Розкажіть, як ви сьогодні прожили день. Юрко відповів: – Я сьогодні посадив дерево. Батько сказав: – Ти сьогодні добре прожив день. Миколка відповів: – Я сьогодні зайчика намалював. – Ти теж непогано прожив день, – сказав батько. Петрик відповів: – Я сьогодні у м'яча грав... І морозиво з'їв. – У тебе сьогодні втрачений день, – посмутнів батько.

Весною ми ходили до лісу. Зійшло сонце, подихнув легенький вітерець, і всі дерева в лісі заспівали. Кожне співало свою пісню. Береза співала ніжну пісню. Слухали цей спів, хотілось підійти до білокорої красуні, обняти її. Дуб співав мужньо пісню. Коли ми слухали цей спів, нам хотілося бути сильними, відважними. Верба, що схилилась над ставом, співала задумливу пісню. Прислухаючись до цього співу, ми думали, що прийде осінь, та й осиплеться листячко з дерев. Горобина співала тривожну пісню. Від цього співу набігла думка про темну ніч і бурхливу грозу, від якої гнеться тонка горобина, шукаючи захисту. Ось які пісні ми почули в лісі.

Це було влітку. Цілий день пекло сонце, а потім насунулись чорні хмари. Пішов дощ. Під високою гіллястою шовковицею сидів Василько. Він не боявся зливи. Його захищало від неї. Густе листя. Під шовковицею було сухо. А поруч текли струмки. Василько побачив, як один струмок поволеньки почав заповнювати невеличку заглибинку. Утворювалось озерце. На середині цього озерця був маленький острівок. Води все прибувало й прибувало. Ось-ось затопить острівець раптом Василько побачив на острівці маленьке червоне сонечко. Воно бігало з одного краю острівця до другого. «Чому ж воно не летить?»– подумав Василько. Йому стало жаль сонечка. Острівець ставав усе менший. Ось він такий як п’ятачок. Ось він уже не більше копієчки. Сонечко сиділо непорушно. Василько побіг під дощ. І зразу ж змок до нитки. Та він устиг урятувати сонечко.

Клен цілу зиму спав. Крізь сон він чув завивання хуртовини і тривожний крик чорного ворона. Холодний вітер гойдав його віти, вигинав їх. Та ось одного сонячного ранку відчув Клен, ніби до нього торкнулося щось тепле і лагідне. Прокинувся Клен. А то до нього прилинув теплий весняний Вітер. – Годі спати, зашепотів весняний Вітер. – Прокидайся, весна наближається. – Де ж вона – весна? – запитав Клен. – Ластівки на крилах несуть, – каже теплий Вітер. – я прилетів з далекого краю, від теплого моря. Весна йде полями – заквітчалася квітами, красуня. А ластівки на крилах несуть барвисті стрічки. Ось про що розповідав теплий весняний Вітер Кленові. Клен зітхнув, розправив плечі. Зазеленіли бруньки, бо йде весна – красуня.

В маленькій сільській школі – два класи. В кожному класі – двадцять п’ять учнів. На великій перерві діти приходять в шкільну їдальню пити молоко. Куховарка бабуся Марія ставить на велику дерев’яну тарілку двадцять п’ять склянок з молоком. На стіл кладе двадцять п’ять шматків білого хліба, намащеного маслом. В їдальні двадцять чотири звичайних склянки, а двадцять п’ята – велика, значно більша за всі інші. Спочатку заходить в їдальню перший клас. Діти біжать до дерев’яної тарілки. До великої склянки тягнеться декілька дитячих рук, комусь-то пощастить захопити цю склянку. Ті, кому не пощастило, заздрять щасливчику. Бабуся Марія дивиться на дітей, хитає головою й тихо каже: – Які невиховані діти… Потім приходить другий клас. Діти, не поспішаючи, підходять до тарілки, беруть звичайні склянки. І на тарілці залишається велика склянка. Бабуся Марія запитує: – Чому ж велику склянку ніхто не бере? А до неї підходить хто-небудь несміливий і, соромлячись, бере велику склянку. Бабуся, лагідно усміхаючись, тихо промовляє: – Які чемні ці діти…

Великий красивий метелик Махаон сів на червону квітку канни. Сів і ворушить крильцями. До Махаона підкрався хлопчик, впіймав його. Тріпоче крильцями Махаон, але вирватися не може. Хлопчик пришпилив його великою шпилькою до паперового листка. Крильця метелика поникли. – Чому ти перестав тріпотіти крильцями, Махаоне? – запитує хлопчик Махаон мовчить. Хлопчик поклав листок з мертвим Махаоном на підвіконня. Через декілька днів дивиться – крильця висохли і розсипались. – Ні, він тільки живий красивий, – сказав розчарований хлопчик. – Коли крильця його тріпочуть на квітці канни, а не на листку паперу.

У матері був трирічний син. Дуже любила вона єдину дитину. Що не захочеться синочкові, мама зразу ж кидається виконувати його бажання. Побачив син троянду за вікном, питає: – Що це таке? – Квітка троянди, – відповідає мати. – Хочу квітку троянди, – вимагає хлопчик. Не просить, а вимагає. Мати йде, зрізає квітку й приносить синові. Потримав хлопчик троянду в руках, зім'яв пелюстки й кинув на підлогу. Побачив син на паркані горобця, питає: – Хто це такий? – Горобець, – відповідає мати. – Хочу горобця, – вимагає хлопчик. Пішла мати до сусідських дітей, просить: – Спіймайте горобця, куплю вам цукерок. Упіймали діти горобця, одержали цукерок. Принесла мати пташку. Взяв хлопчик горобця, почав гратися, придавив його за шийку, пискнув горобчик і замовк. Кинув син матері мертву пташку. Почув син, як хтось грає за вікном на сопілці. Сподобалась йому гра, питає він у матері: – Що це таке? – Це пастух грає пісню на сопілці. – Хочу пісню, хочу пісню, вона така красива! – зажадав хлопчик. Пішла мати до пастуха, просить: – Йди, пастуше, до мого хлопчика любимого, хоче він, щоб йому належала ця прекрасна пісня. – Ні, – відповідає пастух.– Пісня – це краса. Не може один володіти нею. Пісня потрібна всім. Ні з чим прийшла мати до сина, переказала йому слова пастуха. І син зненавидів красу, перестав любити й розуміти прекрасне.

Був ясний осінній день. Тихо надворі, у повітрі пливуть павутинки. А в блакитному небі – ключ журавлів. Пролетіли журавлі над селом, потім повернулись, покружляли й знову полетіли. Але за селом, недалеко від лісу, сіли журавлі на землю. Довго сиділи, немов радились про щось. Чому це журавлі кружляли над селом, а потім сіли біля лісу? Бо вони вирушають у далеку дорогу. Летять у теплий край. Та хоч і теплий, але чужий. Бо батьківщина там, де народився, зріс і почав літати. Тож їм і тяжко розлучатися зі своєю вітчизною.

Вечоріло. Битим шляхом йшло двоє подорожніх – батько й семирічний син. Посеред шляху лежав камінь. Батько не помітив каменя, спіткнувся, забив ногу. Крекчучи, він обійшов камінь, і, взявши дитину за руку, пішов далі. Наступного дня батько з сином йшли тією ж дорогою назад. Знову батько не помітив каменя, знову спіткнувся і забив ногу. Третього дня батько й син пішли тією ж дорогою. До каменя було ще далеко. Батько каже синові: – Дивись уважно, синку, треба обійти камінь. Ось і те місце, де батько спіткнувся й забив ногу. Подорожні сповільнюють кроки, але каменя немає. Бачать, обабіч дороги сидить сивий старий дід. – Дідусю, – запитав хлопчик, – ви не бачили тут каменя? – Я прибрав його з дороги. – Ви також спіткнулися й забили ногу? – Ні, я не спіткнувся й не забив ногу. – Чому ж ви прибрали камінь? – Бо я – людина. Хлопчик зупинився у задумі. – Тату, – запитав він, – а ви хіба не людина?

У бабусі дві онучки. Живуть вони у великому місті, а на літні канікули приїхали до неї в гості. Рада бабуся онучкам. Пригощає їх черешнями, свіжим медом і варениками. Та дівчаткам найбільше хочеться борщу: мама розповідала, що бабуся варить смачний-пресмачний борщ. Зварила бабуся борщ – зі свіжими помідорами, капустою і сметаною. Та ось біда... Забувати стала. Поки варила – двічі посолила. Поставила на стіл дві миски борщу та й припрошує онучок: – Ачи солила – й не пам'ятаю... Стара вже... Ось сіль у сільниці – додавайте собі до смаку. З'їли дівчатка по ложці борщу. Ой, який же солоний! Перезирнулися між собою, усміхнулися непомітно. Ложка за ложкою – виїли та й ще попросили. Та все дякують бабусі. А вона радіє. – А чи солила ж я борщ? – питається бабуся. – Ми й не помітили, – каже Ніна. – Такий смачний, що про сіль і не подумали. – Значить, солила, – полегшено зітхнула бабуся. – А завтра це діло вам доручу: боюся, що забуду посолити. Добре, бабусю, – і знову перезирнулись. І непомітно всміхнулись.

Андрійко прийшов зі школи і побачив заплакану матір. Він поклав книжки й сів за стіл. Чекає обіду. – А тата відвезли в лікарню, – каже мати. – Занедужав батько. Вона чекала, що син занепокоїться, стривожиться. Та син був незворушний, спокійний. Мати великими очима дивилась на Андрійка. – А нам завтра до лісу йти, – каже Андрійко. – Завтра ж неділя. Учителька наказала, щоб усі прийшли до школи о сьомій ранку. – То куди ж ти підеш завтра? – запитала мати. – До лісу... Як наказала вчителька. – А серце тобі нічого не наказало? – спитала мати й заплакала.

У Ніни велика сім'я: мати, батько, два брати, дві сестри й бабуся. Ніна найменша: їй восьмий рік. Бабуся – найстарша: їй вісімдесят два роки. У бабусі тремтять руки. Несе ложку бабуся – ложка дрижить, крапельки падають на стіл. Скоро у Ніни день народження. Мама сказала, що на її іменини у них буде святковий обід. На обід Ніна нехай запросить подруг. Ось і настав цей день. Мама накриває стіл білою скатертиною. Ніна подумала: це і бабуся за стіл сяде. А в неї ж руки тремтять. Ніна тихенько сказала мамі: – Мамо, хай бабуся сьогодні за стіл не сідає. – Чому? – здивувалась мама. – В неї руки тремтять. Крапає на стіл. Мама зблідла. Не сказавши жодного слова, вона зняла зі столу білу скатертину і сховала її в шафу. Довго сиділа мовчки, потім сказала: – У нас сьогодні бабуся хвора. Тому іменинного обіду не буде. Поздоровляю тебе, Ніно, з днем народження. Моє тобі побажання: будь справжньою людиною.

Маленька дівчинка приїхала з мамою до великого міста. Пішли вони на базар. Мама тримала доньку за руку. Дівчинка побачила стільки цікавого, що від радощів заплакала. – Мамо! Де моя мама? Люди обступили дівчинку, питають: – Як тебе звати, дівчинко? – Олею. – А як маму кличуть? Скажи, ми її зараз же знайдемо. – Маму кличуть... мамою... мамусею... Люди всміхались, заспокоювали дівчинку і знову питали: – Скажи, які у твоєї мами очі – карі, голубі?.. – Очі у неї... найдобріші... – А коси? Яке волосся у мами – чорне, русяве? – Волосся... найкрасивіше... Знову всміхнулися люди. Питають: – Скажи, які в неї руки.» Може, якась родимка у неї на руці, згадай. – Руки у неї... найласкавіші... Пішли люди й оголосили по радіо: «Загубилась дівчинка. У її мами найдобріші очі, найкрасивіше волосся, найласкавіші в світі руки». І мама зразу ж знайшлась.

На високому стеблі – велика квітка із золотими пелюстками. Вона схожа на сонце. Тому й називають квітку соняшником. Спить уночі соняшник, схиливши золоті пелюстки. Та як тільки сходить ранкова зоря, пелюстки тремтять. То соняшник жде сходу сонця. Ось уже сонце викотилось із-за обрію. Соняшник повертає до нього свою золоту голівку й дивиться, дивиться на червоне вогняне коло. Усміхається соняшник до сонця, радіє, вітає його: - Добрий день, сонечку, я так довго чекав тебе! Сонце піднімається все вище й вище, пливе по небу. І соняшник повертає за ним свою золоту голівку. Ось воно вже заходить за обрій, і соняшник востаннє усміхається його золотому промінню.

У третьому класі вчиться маленька Наталя. Вона довго хворіла. А це вже прийшла до школи. Бліда, швидко втомлюється. Андрійко розповів своїй мамі про Наталю. Мама й каже: - Цій дівчинці треба їсти мед і суниці. Тоді вона стане бадьора, рум'яна... Понеси їй суниць, Андрійку. Андрійкові хочеться понести суниць Наталі, але чомусь ніяково. Він так і сказав мамі: - Соромно мені, не понесу. - Чому ж тобі соромно? - дивується мама. Андрійко й сам не знає, чому йому соромно. Наступного дня він все ж узяв із дому пакуночок суниць. Коли вже закінчились уроки, він підійшов до Наталі. Віддав їй пакуночок із суницями й тихо сказав: - Це суниці. Ти їж, і щоки будуть у тебе рум'яні. Наталя взяла пакуночок із суницями. І сталося дивне. Щічки її стали червоні, як мак. Вона ласкаво подивилася Андрійкові в очі й прошепотіла: - Дякую... - Чому ж це щічки у неї стали рум'яні? - подумав Андрійко. - Вона ще не їла суниць...

Лежав на столі кіт. Дівчинка поставила перед ним дві тарілки - одну зі сметаною, другу - з молоком. Кіт подумав: це дівчинка принесла мені частування. Але що краще: сметана чи молоко? Кіт збирався подумати, що краще, але не міг думати - такий він був ледачий. Коли це у відчинене вікно залетів горобець. Залетів, сів на стіл i клює там якісь крихти. Тепер перед Котом було вже три смачні речі: сметана, молоко i горобець. Та xiбa легко зважитися, що з цих трьох речей найсмачніше? Кіт збирався подумати, що ж найсмачніше, але думати було важко. Він заплющив очі и заснув. Це був найледачіший у світі Кіт.

Діти поверталися з лісу. Вони сьогодні ходили в далекий похід. Шлях додому пролягав через невеликий хутірець, що лежав у долині за кілька кілометрів до села. Втомлені, знесилені діти ледве дійшли до хутірця. Зайшли в крайню хату, попросили води. З хати вийшла жінка, за нею вибіг маленький хлопчик. Жінка витягла з колодязя води, поставила на стіл серед двору, а сама пішла до хати. Діти напилися, відпочили на траві. Де й узялися сили. Відійшли на кілометр від хутірця, Марійка тут і згадала: – А ми ж не подякували жінці за воду. Діти зупинилися. Справді, забули подякувати. – Що ж... – каже Роман, – це не велика біда. Жінка вже й забула, мабуть. Хіба варто повертатися через таку дрібницю? – Варто, – наполягає Марійка. – Хіба тобі самому не соромно перед собою, Романе? Роман усміхнувся. Видно, що йому не соромно. – Ви як хочете, – каже Марійка, – а я повернуся й подякую... – Чому? Скажи, чи ж обов’язково це зробити? – питає Роман.., – Адже ми так потомилися... – Бо ми люди... Якби ми були телята, можна було б і не вертатися... Вона рушила до хутірця. За нею пішли всі. Роман постояв хвилинку й, зітхнувши, теж поплівся за гуртом. – Важко бути людиною... – сказав він.

Лариса встала на світанку, пішла в сад. Мати сказала, що пора з осінню прощатися: скоро випаде сніг, закрутить віхола. Вночі ходитиме під вікнами Дід Мороз, дихатиме крижаним холодом, від якого замерзатимуть вікна. У саду було порожньо й тихо. Листя з дерев давно опало. Вітер гойдав голі віти. Під деревами лежало сухе листя. Воно тихо шелестіло під ногами. Коли це серед сірого листя Лариса побачила велике рожеве яблуко. Мабуть, воно щойно впало, бо ціле було й свіже. Дівчина зраділа. Вхопила яблуко, глянула навколо і відчула, немовби в саду стало світліше й затишніше. Може, то здалося Ларисі, а може, й справді було: десь загув джміль. З яблуком у руках Лариса пішла до хати. Вона поклала його на столі й сказала мамі: – Це шматочок літа. Хай лежить воно тут до весни. Мама всміхнулась. Яблуко так і лежало на столі. Велике, рожеве, свіже, немовби щойно із дерева. Надворі мороз, хуртовина, а воно лежить на столі. Хто зайде до хати, гляне на яблуко й усміхнеться.

  Жила собі якось родина Мати, батько і три сини. Не було у них нічого Окрім старої хатини. Батько працював у пана Прокидався дуже рано. Мати всю хатню роботу Від суботи до суботи. А три сини, як звіринець  Від нудьги та й все сварились. Якось батько захворів Та й покликав він синів: – Годі ледарі вам спати Краще йдіть ви працювати. Ой прокинулись так рано Та й пішли вони до пана А той пан та й ферму мав Що робити їм сказав: – У хліву лежать мішки Треба їх перенести. По однім на плечі брати Обережно поскладати.  Старший син перший зайшов Взяв найменший він мішок. Середньому средній дістався Що би він не підірвався. А найменший, найслабіший Залишився та й найбільший.  Йдуть вони, а спину рве – Старший ледь мішок несе. Середній брат під ніс пихтить, А молодший аж біжить. Знов зайшли вони у хлів Що би взять собі мішків. Знов у них та сама схема – Знов одна і та ж проблема. Цілий день мішки носили Витратили купу сили. Старший: – Все, не можу більше  Відпочити треба трішки.  Середній: – Я з тобою згоден Тяжко на оцій роботі. А молодший хоть би що: – Я б іще відніс мішок. – Щось не так, давай поглянем, Що ми цілий день носили. Найслабіший не зморився, Найсильніший та й без сили. Підійшли та й розв’язали, По мішкам позаглядали. Старший син носив пшеницю У маленькому мішку. Соняшник – середньому мішку. А молодший, найслабіший, У найбільшому мішку Цілий день як навіжений  У мішках носив траву.  Почали вони сваритись За мішки ледве не битись. Та й почув весь галас пан: – На сьогодні досить вам Ось за вашу працю плата Ось вам юнаки зарплата. На столі лежать мішечки Більший, средній та найменший. Старший брат без роздумів  Взяв мішечок та й побільше: – Я найтяжче працював. Я найбільше заробляв. Средній звісно ж средній взяв, Бо по средньом заробляв. А молодшому найменше, Щоб носилося найлегше.  От прийшли вони додому  Та й заглянули в мішечки. Від побаченого в них Та й загуркало сердечко. От засунув старший руку Звідти п’ятаки дістав. А самий середній брат Все по десять собі мав. А найменший, ой найменший, Ну що вам сказати – Тримав всі по п’ятдесят. Треба вміти заробляти. Знову крики, знову чвари: – Батьку, як це так. Цілий день я працював – Заробив п’ятак. Де ж ця справедливість, батьку? Поясни, щоб стало легше. Я носив мішки найтяжчі – Заробив найменше – Ой сини, мої сини, більше так не треба. Весь цей час ви працювали, думавши лише про себе. Треба було розділити, порівну усе носити. Ви ж ніби одна родина, ви ж мої, мої три сини. В одній хаті ви живете, За однім столом їсте. Один батько, одна мати Що потрібно ще. Не подумав про свого – Захотів схитрити. Пам’ятай, що доля також  Може підловити.

  У великому старому лісі жила собі зайчиха і було в неї вісім зайчинят.  От якось вибігли зайчинята на галявину пограти, аж поки один із них не заблукав. А заблукав саме зайчик хвалько. От бігає він від травинки до травинки, щось винюхує. Аж раптом в кущах як зарегоче хтось. Хвалько як підпригне, як дрипане звідти. Тікав він через кущі й високу траву. Тікав так швидко, що навіть не помітив як в однім чагарнику заципив маленького чарівника, який запутався й думав що ні коли не вибиреться. Добіг до якоїсь ямки тай сховався там. А маленький чарівник й не помітив куди той пострибав. Стоїть та й думає собі, потрібно моєму рятівнику якось віддячити. А зайчик притаївся, дивиться ні кого не має, та й вискочив з ямки що б домівку відшукати. Та тут не звідки вибігає сірий вовк і починає бігти за зайчиком.  – Ось де ти, мовив чарівник. Та тебе ж потрібно рятувати.  Вовк майже навздогнав бідолаху і мабуть таки б зїв, як би не чари його боржника. Плеснув маленький чарівник двічі в долоні і зайчик побіг, та так швидко,що вовк навіть навздогнати його не міг. Впав вовк на живота, вивалив язика з пащі та й лежить. А зайчик прибіг на галявину, де гралася його родина, тай вихваляється.  Хто із нас браття найшвидший?  Швидшого мабуть нема!  Я із нашим сірим вовком  Щойно грався у квача  Не втікав! Я просто біг  Він мене наздоганяв  Він лиш пяти мої бачив  Заморився, та й упав  Вислухали його браття, та мабуть ні хто не повірив, бо всі знали, що він хвалько. От настав другий день. І знову зайчики на галявині. І знову зайчик хвалько заблукав. Стрибає з місця на місце та каже сам собі:  – Ну заблукав! Ну що з того? Якщо я вчора від вовка втік, то мені ні чого боятися!  Аж раптом за деревом щось як заричить та завищить. Та хволько навіть не задумаючись як дасть драпака. Біжить, оглядається, а за ним ведмідь. Та такий величезний, такий страшний, що зайчик навіть не міг такого ведмедясобі уявити. І загнав він зайчика в глухий кут. Дивиться хвалько по сторонам, ні куди тікати. Коли не подалік маленький чарівник проходив та й побачив що зайчик знов вскочив у халепу. Плеснув двічі в долоні, і хвалько як підстрибнув, як вдарив лапами ведмедя, що той аж впав. Не довго думаючи хвалько знов почав тікати до своєї галявини, поки той не піднявся. Прибіг тай каже:  Ну що мої любі браття  Що ви скажите тепер  Може я у тілі зайця  Та в душі я як орел  В лісі я зустрів ведмедя  Той хотів мене впіймати  Я йому – не наривайся  Йди до дому краще спати  "Знову за своє, – подумали браття, - знову цей хвалько говорить казна що." Та й пішли всі до нори своєї. Полягали усі спати, а хвальку ні як не спиться, от і вирішив він вилізти з нори, на місяць подивиться, адже ніколи ще його не бачив. До того ж, чого в темряві боятись, коли є швидкість і сила. Та не встиг він відійти від нори, як одразу ж запутався в чагарниках. Йому здалося що на нього напало багато невідомих йому тварин. Хтось дьоргав за вуха, хтось за хвіст. Та й закричав він:  – Мамо! Браття! Рятуйте! Боляче! Боюся! Допоможіть!  На допомогу вибігла уся родина. Розпутали хвалька та й повернулися до нори. Хвалько плакав як ніколи, а браття сміялися з нього:  Ну що брате, що з тобою  Вранці ж ніби був героєм  Де ж поділась твоя сила  Може зникла, загубилась  Як це так, такий сміливець  Плакав ніби немовля  Памятаєм, ти ще вчора  Все кричав "та я, та я"  Ну а зараз, чому плачеш  Чом не можеш дати раду  Як навчився вихвалятись  То навчись приймати правду  Всі заснули, а хвалько цілу ніч не спав. Він не міг збагнути,чому вовка та ведмедя здолав, а чагарника злякався. Настав ранок. Усі зайчики гралися на галявені а хвалько із сумним обличчям пішов собі у невідомому напрямку. Коли на зустріч йому маленький чарівник. Та й питає він у нього:  – Чому зажурився?  І той розповів йому що трапилось:  – Ех ти, хвалько хвалькович. Ти коли від вовка втікав, то врятував мене. Я також застряг в чагарнику. От за мій порятунок, вирішив віддячити тобі. То швидкість подарував, то силу. Ну а в ночі, ти був самим собою. Мене ж поряд не було. Ну нічого страшного в цім не має. Головне що ти живий. Тож, не хай це для тебе буде не великим уроком. Головне що б ти зрозумів про що йде мова. А що б браття з тебе не сміялися, я тобі подарую силу і швидкість. От тільки використовуй її з розумом.  Та й розійшлись вони. Повернувся хвалько до галявини, а браття йому:  – Ну що, будиш вихвалятись?  А він їм у відповідь:  – Та звісно ж буду. Ви в мене найкращі браття. Найсильніші і найшвидші. Я не знаю, що б я без вас робив.  Якщо сподобалась, то, будь ласка,  Займайтесь спортом, наберайтесь сили  Для вас з повагою Євген Лінивий

Жила собі на світі дівчинка на ім’я Маргарита. Вона ніколи не слухала свою маму і росла вередливою і нечемною.  Якогось дня мама з Маргаритою пішли на прогулянку.  Коли вони прийшли на дитячий майданчик, мама сказала : - Дивися, доню, не виходь з майданчика - поруч дорога! Маргарита криво усміхнулася та пішла гратися.  Дівчинка була великою капризухою, тож скоро їй набрид майданчик, і вона, не довго думаючи, побігла до сусіднього двору, де жила її найкраща подруга.  Все б нічого, та шлях її перетинала дорога, де саме в цей час був жвавий рух, а світлофор стоїть на наступному перехресті. Маргаритка, не дивлячись по сторонах, вискочила на дорогу...  На щастя, мама встигла врятувати донечку, і біди не сталося. Але ж трапитись могло все, що загодно. Дівчинка була налякана, тож мама повела її до лікаря. Після огляду він запенив, що з Маргаритою усе гаразд, і можна бути спокійними.  Додому дівчинка йшла, міцно тримаючи маму за руку. А вдома доня обняла маму за шию і тихо промовила: "Мамусю, я завжди-завжди буду тебе слухатись!"

Жила собі дівчинка на ім’я Аліса.  Ось підійшов такий довгоочікуваний її день народження. Аліса рахувала дні і мріяла про гарні подарунки... Коли вона лягала спати напередодні свого свята, вона запитала у мами: - Мамочко, у мене вже завтра день народження? - Так-так, вже завтра! Лягай спати, бо проспиш свій день народження! - Добре, я вже сплю! - відповіла Аліса. Мама вимкнула світло та пішла готувати святковий пиріг.  Та Алісі не хотілося спати. Вона дуже хотіла дізнатися, які ж подарунки приготували батьки...  Задумала вона підглянути, що там на неї чекає... Відкрила Аліса двері та тихенько пройшла до вітальні.  Там вона побачила червону коробку зі золотистою стрічкою. Аліса дуже-дуже зраділа, коли знайшла в цій коробці ляльку Barbie, про яку давно мріяла... Дівчинка швиденько закрила цю коробку та трапила на ще одну коробочку - зелену... А там - багато-багато усіляких смаколиків, які дівчинка дуже полюбляла...  Радісна Аліса обережно закрила й цю коробочку та побігла спати.  А коли ранок наступив, батьки будили Алісу, щоб подарувати подарунки.  Подарували їй те, що вона вночі побачила... Та раптом дівчинка відчула, що у неї пропав інтерес до подарунків... Сюрпризу не сталося... День народження пройшов якось сумно і без пригод... За кілька днів вона говорила своїм подругам: "Не дивіться, дівчата, свої подарунки заздалегідь, бо потім буде не цікаво в день народження!.."

Тяжкі снігові хмари вкрили осіннє небо. Ще пару днів і розпочнеться зима. Рита шморгнула носом і пішла на кухню заварити собі чай з лимоном та медом. Дівчинка щойно склала гербарій із різнобарвного осіннього листя та пізніх польових квітів. Під впливом поїздки на пагорби за містом, думки складалися віршованими рядками. Ці рими так і просились, щоб їх записали. Кремезний дуб, як лицар давній, стоїть в осінню бронзу вбраний… Дівчинка писала і посміхалась, бо кожен віршований рядок повертав її в уяві за місто. Вона дуже любить природу. Любить милуватись квітами, споглядати на небо, на дерева. Слухати спів пташок, відчувати на обличчі тепло сонця, подих вітру.  З альбому гербарію випав тополиний лист і тихенько зашурхотів, торкнувшись підлоги. Ритка нахилилась його підняти та несподіваний порив вітру відчинив вікно, підхопив листочок і дівчинку, все закрутилось в шаленому вихорі. Маргаритка любила мандрувати, але щоб в такий спосіб. Помало вітер стих і вимушена мандрівниця опинилась у невідомому місці. Все тут було їй незнайоме. Раптом листочок, що був у неї в руці, заговорив: - Я не простий листок, я посланець матері Природи! Не бійся, Рито, нам з тобою випала велика місія! Потрібно врятувати звичний плин часу від Чорнодумців. Вони викрали 12 ударів Новорічного годинника. Ми повинні звільнити ці чарівні миті, щоб прийшов Новий Рік! Природа у небезпеці! Від почутого у дівчинки запаморочилось у голові і вона присіла на Невідомо Що. « Але чому я, - подумалось Ритці,- чому саме я обрана для цієї місії?» Тополиний лист відповів: - Ти сама себе обрала, коли написала віршик. Ця рима - колишеться листок тополі – за вітром полетів поволі, створила вихор і відчинила портал. Прийде час і ще одна рима поверне тебе додому. За роздумами не помітила, як Невідомо Що поплило у повітрі, минаючи дорогою химерні хмари і дерева. Одне з дерев зустрічалось занадто часто, неначе шпигувало за нею, воно гілкою зачепилось за Невідомо Що і плило разом з ними. «Куди ж далі?»,- думала дівчинка. Відповідь прийшла несподівано. Химерне дерево захитало гіллям, схопило її за руку і затягло у сховок між корінням. Там вона побачила гвинтові сходи, що вели у глиб дерева, сходинки теж плили у повітрі. Маргаритку винесло до темної зали. «Тепер ви продовжите тільки наш час,-кричали Чорнодумці,- ніяких Нових років, подарунків і веселощів. Досить підкорятися Природі і звичному плину часу!» Чорнодумці виглядали, як обгорівші пеньки – криворукі, кривоногі і чорнобокі. « У нас на подібних ростуть гриби опеньки - подумалось Риті,- не дивно, що вони захопили 12 ударів Новорічного годинника. Таку труху тільки чарівні миті і врятують.» Це її розсмішило і страх пропав. Дзвінкий сміх луною пролетів у просторі. Він зробив її невразливою до магії Чорнодумців. Срібним переливом відгукнулись 12 ударів. Дівчинка взяла їх в долоньки, прикрила листочком і зашепотіла: - Кремезний дуб, як лицар давній, стоїть в осінню бронзу вбраний… Він мудрістю уряди-годи стеріг звичайний хід природи. Промовила це… і опинилася вдома. Поклала листок до альбому, 12 ударів Новорічного годинника випустила у відкрите вікно. З неба почав падати густий, лапатий сніг. Прийшла зима, отже все добре, все тепер буде добре. Чарівні миті вже творять земні чудеса. Звичний плин часу непорушений і Природа врятована. Тепер залишилось дочекатись Новорічної ночі! Бам-бам-бам-бам-бам-бам-бам-бам-бам-бам-бам-бам! 12 ударів Новорічного годинника на місці! Усіх З Новим Роком!

Жив-був на світі віслючок Копитце. Дуже добрий, але трішки впертий. Із віконця своєї домівки бачив вранішнє сонечко. Як замріяно дивися він на його жовтогаряче сяйво. Дивився та уявляв, що він сам сонце, світило, таке гордовите, таке величаве, що має змогу і лагідно зігріти або ж нещадно спопелити. Стояв, мріяв, а потім йому одягали упряж і він цілий день возив воду. Якось одного ранку ніхто до нього не прийшов, Копитце відчув себе непотрібним, вийшов за поріг домівки без упряжі, пооглядався навкруги та й пішов мандрувати світом. Ішов, підскакував, весело махав пензликом-хвостиком, гордовито випинав груди і вдихав повітря на повні ніздрі, здається навіть підспівував. Як побачу ситну травку, то зі смаком пожую! Привітаюся із вітром, хмаркам гривою трухну Поспішу до мрії – світла, як люблю його скажу! Тру-ту-ту! Тру-ту-ту! Як люблю його скажу! Так пройшов день, а надвечір він зустрів на своєму шляху зграю горобців, що купалися в пісочку. Вони навперебій цвірінькали і здійняли такий галас, що віслючок аж примружився : - Чого ви так розшумілись. Яка користь від вашого дзвінкого цвірінь-цвірінь-цвірінь! Ось від сонечка користь є, а від вас яка? Горобці у відповідь: - А ми сьогодні врятували цілий яблуневий сад від ненажерливої гусені і тепер святкуємо перемогу цвірінькаючи, бо раді допомагати людям! Та й гайнули далі. В дорозі мандрівника застала ніч. Знайшовши зручний закуток у найближчому гаю Копитце заснув, а зранку на безкрайньому, голубому небі сонце виглядало ще прекраснішим, ніж з віконця. Від споглядання-любування віслючка відволікло дзижчання. Нашорошивши вух він пішов на звук. « Ой, яка ж гарненька смугаста летючка, вона має маленьке відерце, може воду носить, а чого дзижчить, яка від цього користь? Ось від сонечка користь є, а від неї яка? Піду запитаю.» - Тру-ту-ту! Тру-ту-ту! Вітаю летючку смугасту! Чого дзижчиш, мріяти мені заважаєш? А смугаста й каже: - Дзижчу, дзижчу медком тебе пригощу! Я медоносна бджола. Літаю з квітки на квітку. У відерці не воду, а мед ношу, а дзижчу бо рада допомагати людям! Полетіла комаха.  Весело так ідеться. Горобці цвірінькають, бджоли дзижчать, яблуневий сад цвіте, сонечко світить і віслючок тупотить за мрією. Так замріявся, що ледь не затоптав якусь билину. - Зупинись, Копитце, не тупоти. Я тут росту! - Ти ж билина, така маленька, така тоненька, яка з тебе користь? Ось від сонечка користь є, а від тебе яка? А билина промовила: - Це зараз я маленька і тоненька, а коли виросту стану колосом пшеничним, наллюся зерном золотавим, подивись, нас таких ціле поле, як ми виростем то і буде користь людям! «Тру-ту-тууу, - зажурився віслючок, - мені так соромно, я був таким упертим. Не хочу бути більше сонечком, хочу знову возити воду. Якщо кожна пташина у світі, кожна комаха у світі, кожна билина у світі потрібні, потрібен і я! Допомагати людям – велика радість, а я возив воду і тим допомагав та не розумів, а все мріяв, мріяв. Мріяти – добре, а робити корисні справи – краще! Тру-ту-ту! Тру-ту-ту! Засмутив сім»ю свою!» Аж тут на допомогу йому прийшло сонечко. Воно було на небі та все бачило, повернуло час назад і ніхто не дізнався про втечу Копитця. Так віслючок і сонечко стали друзями. Він кожен ранок дивиться на сонечко крізь віконечко, а сонечко дивиться на нього згори і підмругує, бо тепер у них є спільний секрет, а секрети друзів не видаються! Тру-ту-ту! Тру-та-та! То наука віслючка!

Жила собі дівчинка на ім’я Уля. Жила вона в малесенькому селищі. Коли там починається весна, там дуже дзвінко дзюрчить вода в річці, солов’ї співають, а трава росте, як на малюнках художників. Та одного разу Уля побачила біля свого дому хлопчика, який сумував…  Дівчинка підійшла і запитала його:  - Привіт, як тебе звати? Мене звати Уля.  - Привіт, мене звати Михайлик.  - А чого ти не йдеш подивитися на нашу річку? - Я не бачу нічого! – сумно відповів хлопчик. - Як це ти не бачиш? - запитала Уля.  - Бо я - сліпий!  - Вибач, я просто не знала! - сумно відповіла Уля Михайлику. У неї в душі стало сумно-сумно... А коли мама її покликала додому, вона, мовчазна, пішла додому...  Усю ніч вона не спала і думала: «Як так можна жити? Йому ж так важко!» Наступного дня Уля пішла до Михайлика, вибачилась і промовила: - Михайлику, давай дружити! Я завжди буду тобі допомагати! - Давай! – зрадів хлопчик. Вони стали новими сусідами і новими друзями. Уля не зважала на те, що він не бачить... Натомість, дівчинка при спілкуванні з іншими дітьми просила їх поважати людей з обмеженими можливостями та завжди їм допомагати.

Жила собі на світі цибулинка на ім’я Буля.  Буля дуже хотіла мати багато друзів! Одного разу, коли вона йшла по стежці, побачила моркву на ім’я Ква. Буля запитала у Ква: - Давай будемо дружити? Але Ква заплакала. Буля не зрозуміла, чому заплакала Ква... Пішла вона далі і побачила Помідору на ім’я Дора. Буля запитала:  - Давай будемо дружити?  Та Дора теж заплакала. Буля знову нічого не зрозуміла…  Пішла цибулинка далі і побачила огірка на ім’я Рка. Буля запитала:  - Давай будемо дружити?  Та Рка теж заплакав. Та Буля теж не зрозуміла, чому заплакав Рка… Сіла вона на камінь і заплакала… Та через пару хвилин прийшла цибулинка на ім’я Инка, яка теж хотіла знайти друзів та не найшла їх. Буля запитала: - Давай будемо дружити? - Так! - радісно промовила Инка.  Стали вони найкращими друзями на світі!

Олена повільно йшла по вулиці й роздумувала про своє життя. День видався не дуже. Вранці дівчинка ледве піднялася в школу. А все тому, що напередодні ввечері читала цікаву книжку потайки під ковдрою з ліхтариком. За сніданком вона мало не заснула носом в тарілці з молочною кашею, за що отримала наганяй від старшого брата, обов'язком якого було відвести дівчинку в школу. Школи Олени та Сашка, її брата, були поряд. Дівчинка навчалася в третьому класі, а хлопчик в одинадцятому класі гімназії. Спізнюватися він ніяк не хотів – вчителі були суворі. Ті, хто спізнилися, повинні були сидіти додатково цілий урок й вирішувати завдання, писати вправи, а ще залишалися чергувати в класі. На дворі стояла тепла весняна погода, усі чекали закінчення уроків, щоб влаштувати змагання з різноманітних спортивних ігор. Сашко добре грав у футбол і сподівався на сьогоднішню перемогу своєї команди проти гравців сусідньої школи. Хіба можна дати сестрі можливість затримати його вдома? «Нехай швидше доїдає свою кашу, черепаха лінива!» – обурювався він та сипав на голову дівчинки всякі невтішні прізвиська. Батько поспішав на роботу, у нього було відповідальна нарада, так що батьки підтримували Сашка. Який хороший хлопчик! Все встигає та завжди допомагає! З дому Олена вийшла в поганому настрої. «Ну нічого, я ще пригадаю братові його поведінку», – розмислювала вона. Але що придумати, в голову не приходило. Замість цього, сніговою грудкою накручувалися думки, де і як він її ще образив. Біля шкільного двору згадалося все до маленького віку дівчинки, коли людина ще щось пам'ятає. Здавалося, цей невидимий сніжний шар став таким великим, що просто зіб'є Оленку з ніг і понесе із собою за кілометр звідси. – З тобою все гаразд? – запитав стурбований Сашко. Вид сестри його лякав. Страхітливий і в той же час дуже пригнічений. Сашко любив сестру і балував. Купував всяку смакоту, водив на атракціони в парк, відвідував з нею усі нові дитячі спектаклі. Але звичайно, як люблять робити старші, вважав своїм обов'язком і виховувати. Олена теж любила брата. Але як іноді буває, якщо накотить раптом поганий настрій через накопичену втому, недосипання або просто низку дрібних неприємностей, і ось вже шукаєш, хто винен в цьому. І вже як починає працювати пам'ять, і все погане згадується. І немає пощади близьким людям. І що дивно, не подумаєш в цей момент, що сам був причиною багатьох неприємних життєвих ситуацій.  – Все в порядку... – буркнула Олена і побігла в школу. Там вона налетіла на вчительку музики і мало не збила її з ніг. Папка вивалилася з рук вчительки і по підлозі розсипалися ноти. – Вибачте... – промовила Олена, потуплюючи погляд, і кинулася збирати листи паперу. Від своєї незграбності їй стало ще більше шкода себе і на очі мало не навернулися сльози. І це незважаючи на те, що добра вчителька зовсім не сварила дівчинку, а просто порадила бути уважніше і не бігати по коридорах. У класі виявилося, що найкраща подружка Ксенія захворіла на вітрянку та її не буде цілих два тижні. «А я так хотіла їй поскаржитися, – думала Олена, – більше нікому... Ніхто мене не розуміє!». Дві сльози скотилися по щоках дівчинки. – У тебе щось сталося? – поцікавився Артем, який сидів в сусідньому ряду. – Відстань, – огризнулася дівчинка. І тут же почервоніла від сорому. «Ну ось, я вже грублю хорошій людині. Ось до чого поганий настрій доводить. А що з ним зробити? Як взяти себе в руки, коли така туга накотилася... » – так в сумних думках пройшов перший урок. За шість уроків було отримано два зауваження в щоденник: «Забула підручник математики» і «Дивилася весь урок у вікно, рахуючи ворон». Звучало смішно, але на дереві поряд зі школою, ці пернаті насправді звили гнізда. Було цікаво дивитися вгору і спостерігати за їх життям. Збиралася Олена наспіх вранці, а не ввечері, як вчила її сім'я. Ось і забула про книжку. «Все-таки треба іноді слухатися старших, хоч і нудні вони» – вирішила дівчинка. Добре хоч з математики вона отримала дванадцятку, вирішувала завдання Олена легко. І з англійської мови найвищий бал у щоденнику. Може і не будуть ввечері батьки з братом довго обурюватися. Після школи мати запропонувала відвідати новий книжковий магазин, що відкрився тиждень тому назад, недалеко від їхнього будинку. Це відразу ж підняло настрій дівчинки. По-перше, новенькі, що пахнуть друкарською фарбою книжки... Читати Олена дуже любила. А по-друге, хотілося погуляти, пройтися по вулиці, подумати про своє життя і просто посумувати. Десь вона прочитала, що прогулянка дуже допомагає впорядкувати хаос в голові та навести порядок в душі. Дівчинка пройшла два квартали з мамою неспішним кроком, розглядаючи все навкруги. Її настрій потроху поліпшувався. На підвіконні одного з будинків сидів смішний рудий кіт, він дивився, як нахабні голуби прямо перед його вікном клювали кимось кинуті хлібні крихти і періодично тарабанив лапою по склу, ніби хотів прогнати їх. На іншому боці вулиці маленька дівчинка років п'яти пускала мильні бульбашки, а її щеня намагався їх ловити, незграбно стрибаючи по тротуару. Одна мильна бульбашка полетіла далеко і лопнула прямо перед носом солідного чоловіка з портфелем, той розсміявся і серйозність зникла з його обличчя, змінившись спокійною усмішкою. Проходячи третій квартал Олена побачила великий двоповерховий книжковий магазин. Він так і притягував до себе, дівчинка навіть прискорила крок. – Куди поспішаєш? – засміялася мати. – До закриття ще далеко. Біля магазину Олені почулося: «Іди швидше на другий поверх, направо, в самий кінець». Голос був незнайомий, тихий, але дуже чіткий і переконливий. Покрутивши головою і нікого, крім мами не побачивши, Олена, знизавши плечима від подиву, рішуче відчинила дверцята і зайшла. Відвідувачів було небагато. Дівчинка зраділа можливості спокійно побродити вздовж стелажів. – Дитяча література на другому поверсі, – ласкаво посміхнулася продавщиця. – Дякуємо. Матуся, я сама подивлюся. Дівчинка піднялася наверх і довго ходила вздовж полиць, брала в руки видання з гарними обкладинками і читала анотації, гортала їх, розглядала ілюстрації. Дуже приємно тримати в руках нову книгу. Їй хотілося вже щось купити, але тут вона згадала слова, що чула перед входом. Дівчинка пішла в зазначеному напрямку. Нічого незвичайного там не було, і Олена вже збиралася розвернутися та придбати одну з переглянутих книг. Але тут вона побачила яскраве видання в твердій глянцевій палітурці з дивною назвою «Для тебе». На обкладинці була зображена відкрита книга, з якої фонтаном перламутрових бризок розходилися в різні боки промінчики. Дівчинка взяла книжку в руки і почула голос продавщиці: – Відмінний вибір!  Жінка стояла прямо за нею. Від несподіванки дівчинка підстрибнула на місці. – Бери цю книгу, не пошкодуєш.  – Добре, – чомусь покірно відразу погодилася Олена. Їй здавалося, що погляд співробітниці магазину пронизує її наскрізь та стало трохи моторошно. Хотілося швидше втекти звідти. Вона пригорнула до себе книжку і побігла по сходах до каси. – Приємного читання, юна леді, – касир простягнув дівчинці покупку у червоному фірмовому пакеті магазину. – Щиро дякую, – посміхнулася дівчинка. Так притискаючи пакет, вона швидким кроком попрямувала до будинку. Мати вирішила, що донька просто хоче швидше приступити до читання, тому, не пручаючись, також прискорила крок.  *** Тато і брат вже були вдома. – Як справи в школі? – водночас запитали вони. – Дуже добре, дві дванадцятки, готуємося до святкового ранку, я буду співати та розповідати вірш, Ксенія захворіла на вітрянку, влітку у нас буде шкільний табір, – все відразу швидко промовила Олена.  – Скільки інформації! – засміявся брат. Вечір пройшов дуже мило. Батьки жартували, Сашко був дуже задоволений перемогою своєї команди, а Олена раділа покупці. Після вечері, зробивши домашні завдання, почистивши зуби і прийнявши теплий душ, дівчинка показала силу волі, склавши спочатку портфель, а вже потім взяла в руки нову книжку. Вона залізла під теплу ковдру, вимкнула люстру і включила бра над ліжком, що давало м'яке тепле світло. Було дуже затишно і настрій був прекрасним. Олена відкрила книгу і прочитала на першій сторінці: «Ласкаво просимо в наш світ!»  Вона побачила зображення красивого лісу з величезними деревами та пишними кущами. Здавалося Олена вдихнула запах зелені. Нижче фарби ставали більш тьмяними і дівчинка побачила напис: "Допоможи нам!" На другій сторінці знову зверху були чіткі слова, а внизу текст губився. Йшлося про порятунок якогось книжкового світу. Решта листів були білі. «От молодець! Купила браковане видання!» – мало не заплакала дівчинка від образи. «Як я могла не відкрити книгу в магазині? Я ж завжди усе уважно переглядаю... » Вона згадала погляд продавщиці та їй стало не по собі... «Напевно, спеціально вона себе так вела, щоб я покупку швидше зробила та не відкривала книжку... Адже книги не підлягають поверненню в магазин. Більше ніхто при здоровому розумі це неподобство б не придбав!» Дівчинка ще раз покрутила книгу в руках, погортала білі сторінки. Потім подивилася на зображення лісу. – Допоможи нам! – хтось тихенько промовив. – Хто це? – так само тихо запитала здивована дівчинка. Тут вона побачила, що гілки дерев на книжковій ілюстрації злегка колишуться. Дівчинка нахилилась ближче до книжки і стала уважно розглядати малюнок. – Я тут! – почула вона і побачила цятку, що рухається між деревами.  Поступово цятка становилася трохи більше та перетворилася на людину.  – Я махаю тобі рукою! – здавалося людина кричить, але голос доносився звідкись здалеку, так, що його було ледь чутно. Вона наближалася ближче і, нарешті, можна було розгледіти хлопчика. На вигляд років 10, рудоволосого і з веснянками. – Мої вітання! Мене звуть Поліглот, я багато мов знаю. Але друзі звуть мене просто Поль. – А я Олена… – розгублено сказала здивована дівчинка. – Я прийшов до тебе за допомогою ... Врятувати наш світ! Та не тільки наш, і у вас все буде по іншому, – квапливо заговорив хлопчик. – Треба поспішати! – Почекай, я нічого не розумію... Розкажи докладніше! – від несподіванки Олена навіть не встигла злякатися. А ось цікавість її вже долала. Нічого собі! Таке тільки в казках буває! – Я перенесу тебе сюди і все поясню! – Почекай, я тільки одягну вуличне плаття та туфлі. Дівчинка закрила книгу та пішла перевдягатися. Найскладніше було тихенько прокрастися по коридору, так, щоб її не помітили дорослі. Олена представила себе тихою мишкою. Готова до прогулянки, вона знову відкрила книгу на першій сторінці. – Доторкнися до моєї долоні, – хлопчик простягнув свою руку. Виконавши вказівку, дівчинка вмить опинилася поруч із ним. Кругом були величаві дерева, ніжна зелена травичка і великі кущі. – А де моя кімната? – здивовано крутила головою Олена. – Вона нікуди не дінеться. Я тебе легко поверну додому. У вас і секунди не пройде. – А чому я? – Чому ти тут? Просто ти була першою, хто взяв в руки цю книгу. На полиці магазину вона виявилася за допомогою моїх чарівних дій. Довелося звичайно ще й продавщицю загіпнотизувати... Не люблю таких методів, але зараз це було необхідно. – От уже пощастило. Хоча, якщо подумати, я люблю пригоди. – Не думай, що так все просто... Букви придумало людство... Власне і світи казок теж... Адже це лише фантазія. Тому тільки звичайна людина може допомогти запобігти неймовірному – втраті усіх букв різних мов. Масштаби величезні – зникнуть тексти, книги стануть порожні, а ми просто розчинимося у повітрі... Як би нас ніколи й не було. Ми – це жителі країни фантазій, про яких написали коли-небудь на папері або надрукували на комп'ютері. Звичайно, багатьох з нас ніхто і не знає. Колись придумані, ми просто живемо в цьому світі. І до недавніх подій досить щасливо. – І що ж таке трапилося? – Живе в нашому світі одна дівчина... Неука, так її звуть. Читати вона так і не навчилася, хоч їй вже двадцять років. А все тому, що до моторошності ледаща. Ходить в м'ятому одязі та з розпатланою зачіскою. І ось прийшла їй в голову ідея, щоб всі букви зникли. Вважає вона, що жити простіше стане, коли усі вчитися перестануть. А думка, що ми зникнемо тоді, їй здається смішною. У неї є компанія помічників – два брати Книгорвач і Книгознищувач. З ними ж – книжковий черв'ячок Гризучи. Вони його десь підібрали. Зараз він у них як домашня тваринка.  – Ну і як же вони можуть зробити так, щоб усі букви пропали? – Не так-то це і просто. Але ми ж в чарівній країні... У нас є великий замок-бібліотека. Там ми зберігаємо літературу. Дуже багато книг! Але ще там знаходилися в невеликому ящику малюсінькі букви, які вирізані з дерева. Колись це придумав один письменник-початківець. У його романі, якщо знищити їх за допомогою чаклунства, зникнуть усі тексти в світі. Він же придумав і спеціальне заклинання для цього. Але тут можна не турбуватися, оскільки наша бібліотека будувалася вже набагато пізніше під начальством архітектора – чарівника Доброго. Він вчинив дуже мудро – володіючи магічними здібностями, зробив так, що побачити тексти, що несуть шкоду нашому світу, неможливо! – А це теж хтось із письменників нафантазував? – перебила монолог Поля дівчинка. – Ні. Бачиш, нас дійсно придумали. Але потім, коли людина вашого світу перестає писати про вигаданих персонажів, у нас вони не зникають, а продовжують жити своїм життям. Вже незалежно від своїх авторів. – Як чудово! От би все письменники здивувалися! – Сподіваюся, це залишиться в таємниці. Те, що ми пустили сюди тебе, це екстрений випадок. І ми дуже будемо вдячні, якщо допоможеш. Але, дозволь я продовжу. – Вибач, що перебила, – Олена замовкла і уважно дивилася на Поля. – Так ось, автор той свій твір так і не закінчив. А ось те, що він написав на папері, так і залишилося в нашому книжковому світі. І тепер Неука зі своєю компанією вкрали букви, але заклинання не знайшли. Все б добре, проте був маленький розділ в незакінченій книжці... У ньому було сказано, що знищити літери може той, хто володіє великою силою і захоче це зробити. Наші вороги будуть шукати всі можливі лазівки. Треба випередити їх... – А я вам навіщо? – запитала Олена. – У ящику була записка, що в разі небезпеки, допомогти зможе звичайна людина. З вашого світу. Треба вимовити слова «Букви і слова будуть на віка». – О, так це просто! – Олена вдихнула побільше повітря, випрямила спину та тільки було хотіла старанно вимовити заклинання, як Поль продовжив: – Але тільки слід дивитися на ці дерев'яні літери. Ось така протиотрута... Потім більше ніхто ніколи не зможе заподіяти їм і нам такої шкоди. – А хто володіє такою силою, що може допомогти Неуці? – поцікавилася Оленка. – О, в нашому світі таких дуже багато. Це може бути чарівник, казковий персонаж, просто якась сила природи, та хіба мало що... На жаль, автор залишив масу можливостей для цього, абсолютно не давши зрозуміти, що конкретно він має на увазі під цим в своїй книзі. Та й тепер, коли він її закинув на середині, ми цього ніколи не дізнаємося. – Це все ускладнює, – розуміюче кивнула дівчинка. – Значить, у дорогу? Шукати цю дурну компанію? І відбирати літери? Олена була готова до пригод. А про себе подумала, що брати участь в казці, ще цікавіше, ніж її читати. – Дуже приємно мати справу зі сміливою дівчинкою. Але, перш за все в бібліотеку! Там моторошне безладдя після того, як вороги шукали книгу з потрібним заклинанням. Не можу ж я кинути місце, де працюю, в такому жахливому стані!!! Це не далеко. *** Як виявилося, Олена потрапила з весни прямо в літо, місяць липень. Світ був надзвичайно красивим. Трава соковита і зелена, квіти настільки яскраві, що хотілося вдивлятися в глибину кольору кожного з них. Дерева махали Олені гілками в знак вітання. Піднявши очі, дівчинка побачила у небі птахів у вигляді книг, що спритно розмахували у повітрі своїми сторінками. – Нормальні птиці тут теж є, – пролунав голос зліва. Олена повернулася і побачила на гілці велику чорну ворону з блискучими очима-ґудзиками. – Це наша буркотунья, – посміхнувся Поль. – Зовсім я не буркотунья. Просто маю свою думку у всіх випадках. Дозвольте представитися, мадам Грета, – присіла в реверансі ворона. – Дуже приємно, – стримуючи сміх, відповіла дівчинка. – А я Олена. – Щось я вас раніше не зустрічала в цих краях. Звідки наш Поль привів цю чудову милу дівчинку? – Я з іншого світу. З людського, де живуть письменники, які створили вас. – Там де люди думають, що вони найголовніші? Фу, яка гидота! – скривилася ворона. – А у нас як опинилася? – Мадам Грета буває не дуже то ввічлива і часто бурчить, – шепнув на вухо Олені хлопчик, – не ображайся на неї. – Все в порядку, – так само тихо шепнула дівчинка, – вона мені подобається. – Я прийшла врятувати букви та книги від загибелі. Злі Неука і брати Книгорвач та Книгознищувач хочуть з ними розправитися назавжди! – Який жах! Яка новина! Треба швидше все розповісти. Я полетіла, до зустрічі! – Останні слова ворона сказала вже в повітрі. – Не дуже-то ввічлива і брехуха. Але ми її любимо, – зніяковіло зауважив Поль. – Йдемо далі, скоро ти побачиш замок, де знаходиться найкраща і найбільш повна бібліотека в нашому світі. Вони прискорили крок. Вдалині відкривався незвичайний вид. Прекрасний замок, невеликий, зовсім не такий, як будували в середні століття. – Архітектор дуже хотів побудувати нашу бібліотеку особливою. Він влаштував конкурс на кращу ідею будівлі. Переміг хтось із місцевих підлітків, який любив читати про пригоди відважних лицарів і запропонував зробити його у вигляді середньовічного замку, – побачивши інтерес дівчинки, пояснив Поль.  Недалеко розташувалися різнокольорові будинки з червоними дахами, ліхтарі на довгих візерункових ніжках та вигнуті лавки, які ніби застили у танці. На вулиці весело гралися діти. Самі звичайні діти, як в світі Олени. У дівчинки одночасно з'явилася туга за рідною домівкою і бажання побігти до них, щоб познайомитися з людьми цього дивного світу. – Так, ми живемо зазвичай, як і ви, – зауважив інтерес дівчинки Поль, – Тільки чарівництва у нас трохи більше. Але якщо ми не врятуємо літери, наше життя зміниться... Так що там наше, у вас теж все буде по-іншому, – строго зауважив хлопчик. – Я розумію, нам не можна відволікатися, треба поспішати. Через десять хвилин вони стояли у великих дверей з різьбленими візерунками і масивними круглими ручками. *** – Сміливіше, йдемо, – Поль відкрив двері.  Всередині був страшний безлад, книги валялися на підлозі, підвіконнях і кріслах.  – Треба взятися за прибирання! – сказала Олена, побачивши, що хлопчик виглядав дуже засмученим. – Але як? Тут три поверхи, на кожному по п'ять кімнат. І у всіх все перевернуто і перемішано. Адже книги зберігаються у строгому порядку... Тут важлива класифікація за тематикою, роком видання... Ми тут рік прибиратися будемо! – Поль ще більше посмутнів. Тут дівчинка побачила на підвіконні маленького черв'ячка. Такого, які живуть в саду і нахабно гризуть хазяйські яблука. – Дивись, тут черв'як! – Ой, Гризучи! Що ти тут робиш? Ти ж все з'їси, до того, як ми встигнемо навести порядок у бібліотеці! – здивовано сказав Поль. – Це Гризучи? Це ж звичайний черв'як. І ніяких книг він їсти не може. – Я не дуже розбираюся в них, – почервонів від сорому хлопчик. – Так про нього говорили Книгорвач та Книгознищувач... Але вони самі мало що знають! Адже вчитися не хочуть! Треба його випустити в сад. Гризучи посміхнувся Олені. – Ніколи б не подумала, що колись скажу, що черв'ячки можуть бути дуже милими...  Потім вона ласкаво звернулася до Гризучи:  – Втік від цих шкідливих господарів, набридлі вони тобі! – Черв’ячка звичайно кидати не можна... Ми його в саду випустимо. Нехай там собі їжу шукає, хоч на свіжому повітрі побуде. Йому сподобається. А ми з тобою зараз що-небудь придумаємо. У нас немає часу прибирати тут. Я звичайно не маю заклинання, щоб виправити цей безлад, але не стану заздалегідь турбуватися, – бадьоро сказав Поль. – Так, і не переживай, час, проведений тут, в твоєму світі не вважається. Хоч сто років тут знаходься, а у тебе вдома і секунди не пройде. Так що, відсутність твою ніхто не помітить. – Це добре! Про це ти мені вже говорив. Тільки от їсти дуже хочеться після довгої прогулянки. А на голодний шлунок я думати не можу! – Добре, ми спочатку поїмо. В саду біля замку ростуть яблука та груші. А ще у мене є це, – Поль витягнув з рюкзака хліб, печиво і термос, в якому опинився солодкий чорний чай із запашною м'ятою. – Здорово! – Олена повеселішала. – Заодно випустимо Гризучи. *** Задоволена дівчинка сиділа в саду під деревом і хрустіла красним соковитим яблуком. Гризучи теж виглядав щасливим. Олена була в захваті, адже хіба можна побачити емоції у звичайних черв'ячків з її світу? Дівчинка підняла голову вгору і стала розглядати хмари. Вони були в формі птахів з довгими хвостами і чубчиком на голові.  – Як красиво, як в казці! – По-перше, ти і є в казці. А по-друге, у вас теж є ці «чудеса», тільки треба їх помічати. Ти давно дивилася на хмари? – Якось не згадаю, – посміхнулася дівчинка. – Ось, коли маленька була, любила спостерігати за ними. – Краса кругом, її треба вміти бачити, – зауважив Поль. – А тепер нам пора назад в замок. *** Ще раз оглянувши масштаби приміщення, дівчинка з надією в голосі запитала Поля: – Може покличемо дітей, яких ми бачили? Я думаю, вони будуть раді допомогти розкласти книги. – У замку дуже високі стелі, двадцять два рівня полиць. Без дорослих тут не обійтися. Треба кликати їх теж. По сходах-драбинах дітям лазити небезпечно. Раптом пролунав знайомий голос. – Який жах! Який бардак! – озирнувшись, діти побачили ворону Грету. Вона дивилася благально питальним поглядом в надії на додаткову порцію дивовижних новин. – Тут встигли побувати Неука з компанією. Шукали, як можна знищити літери. Але ж ти можеш нам здорово допомогти! Злітай до людей і розкажи про те, що трапилося. Попроси їх прийти та навести порядок в нашій бібліотеці. – О, я миттю! Від гордості, що розпирає через покладену на неї важливу місію, ворона задерла вгору дзьоб, полетіла і вдарилася об одвірок. Хоч це було і не дуже красиво, діти тихенько розсміялися. – Та ви взагалі без мене не впораєтеся! – самовдоволено заявила Грета, струснула пір'ям і полетіла. Треба зауважити, що ворона не підвела, впоралася швидко. Вже через двадцять хвилин все поселення було в бібліотеці. Маленькі діти верещали і носилися навколо книг. Ті, хто старше, з серйозним виглядом розставляли книги на полиці. Дорослі прийшли з величезними драбинами та взялися за наведення порядку нагорі. Роботи було дуже багато, бо літературу потрібно було розставити в строгому порядку, згідно з тематикою і алфавітом. Олена підняла з підлоги дуже товсту і важку книгу, яка складалася з пергаментних аркушів.  – Цей старовинний фоліант – наукове видання. Йому понад тисячу років, але далеко не все в ньому застаріло. Деякі знання актуальні й донині! – пояснив Поль. – А там що? Такі яскраві красиві палітурки у книг! – захоплено помітила дівчинка. – Це секція художньої літератури. А на цих нижніх полицях – дитячі книжки. Ось подивися, – Поль відкрив невелику яскраву книжечку. – Картинка рухається, – здивувалася Олена, – як це можливо? – Це наша талановита художниця Мультяша робить. Малюки в захваті! А тепер в дорогу. Думаю, Неука з друзями підуть до тих, хто володіє серйозними магічними здібностями і чарівною силою. Найближче знаходиться фея Зима. Вона може заморозити літери. Хоча, знаючи її характер, точно не буде цього робити. Але наші вороги з нею погано знайомі. Упевнений, вони вже біжать за її допомогою. Взявши великий рюкзак з їжею і теплими накидками, Поль зі своєю новою знайомою відправився в дорогу. *** Вони йшли по стежці, кожен думаючи про своє. Поль мріяв швидше знайти букви і повернутися в свій замок. Наближалося свято натхнення, яке жителі його села традиційно відзначали у першу неділю липня. Хлопчик брав активну участь в підготовці та проведенні цієї події. Він любив свою роботу, своє село та його людей. Вечорами грав в футбол з сусідськими хлопчаками. Днем вчив дітей і дорослих різним мовам. А ще допомагав у виборі книг в бібліотеці. У неї з'їжджалися з усіх кінців цього дивного світу! Олена ж, навпаки, була рада пригодам. Іноді їй здавалося, що вона просто спить та бачить дивний незвичайний сон. Дівчинка милувалася природою та птахами-книгами, які розмахували сторінками-крилами. Вони піднімалися високо над деревами і кружляли в красивому танці, що нагадував вальс. Діти йшли близько трьох годин. Поступово ставало холодно. Поль дістав в'язані накидки. Ще через хвилин тридцять, вони ступали по білому килиму і, сміючись, ловили сніжинки. Вдалині показався великий білий будинок з крижаних цеглин. Поль з Оленою прискорили крок. *** Фея Зима сиділа в білосніжному м'якому кріслі та в'язала сніжинки. Її пишне світле волосся красивими локонами обрамляло бліде обличчя з великими синіми очима. Плаття теж було синім, а туфельки перламутровими. Пальці вправно миготіли та зі спиць злітали незвичайної краси візерунки. Жодна сніжинка не була схожа на іншу. – Які вони чудові! – захоплювалася Оленка. – Любі мої, – сказала Зима. – Я ні за що б не стала допомагати в злій справі. По-перше, я добра, хоч і холодна. А по-друге, я не змогла б після цього виконувати свою роботу. Адже сніжинки красивими бувають тільки від доброти. Ось подивіться: це сніжинка – любов, це – щастя, це – радість... А якщо я подумаю про погане, руки перестануть мене слухатися і мої візерунки будуть кривими та огидними. А я відсилаю свої творіння в різні кінці нашого світу. – Дуже відповідальна робота, – з розумінням кивнув Поль. – Я бачила фотографії сніжинок одного вченого, який знімав їх крупним планом. І коли він вимовляв красиві слова, сніжинки виходили чудові! А коли лаяв, вони були безформні, – пригадала Олена. – Вашим людям весь час треба доказ тих простих речей, які багатьом в нашому світі й так зрозумілі, – зітхнув Поль.  – Ой, що це я все про себе та про сніжинки, – Зима схопилася з крісла. – Давайте я вас гарячим липовим чаєм напою з печивом. Замерзли мабуть зовсім. Дуже люблю я холод! Інакше працювати не можу. Але для гостей завжди щось тепле є, – фея посміхнулася. Через п'ять хвилин на білосніжному круглому столі стояв великий порцеляновий сервіз, синій з морозними візерунками. На чашках красувалися сніговики, що посміхалися своїми ротиками з вугілля. Скатертина на столі була ажурною і дуже схожою на ті, що в'яже гачком бабуся Олени. На широкому блюді лежало печиво у вигляді круглих кульок, рясно посипаних цукровою пудрою. Дівчинці це нагадало сніжки, в які вона грає з друзями взимку. – Ось ще пухнастими теплими пледами зігрійтеся, – Зима була дуже гостинною. Незабаром дівчинку зморило в міцний сон, а Поль ще довго спілкувався з господинею будинку. Фея висловила припущення, що Неука з дурнями (так вона називала Книгознищувача та Книгорвача), швидше за все, пішли в сторону господині вогню – феї Іскорки, щоб спалити літери, тоді вони зникнуть назавжди. – Вона живе не так вже далеко від сюди, але ми з нею не спілкуємося. Занадто вона гаряча. Так що йшли ви, напевно, в правильному напрямку... Виспіться гарненько і в путь. *** Рано вранці, на світанку, Поль розбудив дівчинку. – Прокидайся, нам треба йти. Якщо не наздоженемо Неуку, вона може спалити літери. Дівчинка миттєво схопилася. – Швидше! Я готова! – Тільки поснідайте спочатку, стіл вже накритий. Вареників з ранку наліпила, – фея стояла з чайником в руках. Сьогодні вона була в довгій ажурній білій сукні, синіх туфельках і такого ж кольору капелюшку. Дівчинка дивилася на неї зачаровано. Зима здавалася їй надзвичайно привабливою, якоюсь особливою холодною красою. – Велике спасибі! Мені дуже у вас сподобалося! – дякувала гостинній господині будинку дівчинка. – Я завжди рада добрим гостям! Сподіваюся, на зворотному шляху ви знову до мене завітаєте, але вже з хорошими вістями! А ще, візьміть від мене цей клубок снігових ниток, – фея простягнула Полю свій дар. – Він чарівний. У разі необхідності, скажіть, що ви хочете з нього сплести. І не дивіться, що він маленький. Як я вже сказала, він непростий. З нього можна хоч на найбільшого в світі велетня светр зробити або величезний плед. Раптом вам знадобиться. – Дякуємо за цей цінний подарунок, – Поль дбайливо поклав білосніжний клубок до себе в рюкзак. Після смачного сніданку гості вийшли з будинку. Зима стояла на порозі та махала їм услід мереживною хусткою. ***  Йти довелося пару годин, коли поступово стало теплішати. Діти зняли накидки. Але ставало все гарячіше і пересуватися стало важче. Кругом була суха трава і висушені дерева. Поль дістав з рюкзака термометр. Він показував сорок градусів. Червона позначка повільно підвищувалася. – Ми зараз розплавимося на сонці. Нам ще довго? – схоже тяга до пригод у Оленки закінчилася. – Так, через п'ять хвилин за пагорбом з’явиться будинок Іскорки. Я вже якось був у неї в гостях. Вона вчасно не повернула цінну книгу в нашу бібліотеку. – О, так ти з нею знайомий?! – здивувалася Олена. -Так. Вона імпульсивна, запальна, але добра і розумна. Не віриться мені, що господиня вогню готова допомогти Неуці. Наступні хвилин десять друзі йшли мовчки, поки не почули поблизу тупіт.  – Рада гостям, давайте підвезу, – пролунав дзвінкий веселий голос. Це була невисока тоненька дівчина з веснянками і рудим кучерявим волоссям. Вона сиділа верхи на верблюді, а поруч плентався ще один. – Іскорка! Радий тебе бачити. Ми до тебе в гості по важливу справу! – вклонився Поль. – Приємно прийняти у себе гостей, – мило посміхнулася дівчина. – Піднімайтеся швидше на мого верблюда. Ми повертаємося з прогулянки. Давайте приїдемо додому і все розкажете мені. Бачу, як ви знемагаєте від спеки. У мене є холодна кімната для гостей. – Ти дуже люб'язна! – подякував Поль. *** Через пару хвилин друзі сиділи в кімнаті з самим звичайним кондиціонером і пили прохолодний лимонад. – Як у мене вдома, не знала, що вони у вас є, – дивувалася Олена. – У нас є все, що і в вашому світі. І ще більше, – засміялася Іскорка. – А з чим ви до мене завітали? Книги я тепер завжди вчасно віддаю. І хто ця мила юна леді? – Я Олена. Звичайна дівчинка. – Дуже приємно, звичайна дівчинка Олена, – посміхнулася Іскорка. Характер у неї був легкий і схоже вона завжди готова була розсміятися. – А я звичайна фея, господиня вогню. – Іскорка, ми по серйозній справі прийшли. Неука і брати Книгорвач з Книгознищувачем вкрали дерев'яні букви. – Знаю-знаю. Були вони в мене. Стогнали, щоб я допомогла їм літери знищити. Тільки я не така дурна. Знаю, що ми всі тоді зникнемо. Тільки як не пояснювала їм наслідки, нічого вони не зрозуміли. Так і пішли далі. – А куди вони направилися, не знаєш? – Говорили вони щось про ниття і порожнечу.  – Болото Ниття! Там Нудьга живе. Та ще штучка ... Прийшла якось до нас на свято в село. І мало не зіпсувала його! Як почала всім настрій погіршувати стогонами та сльозами. Як все погано і сумно, в якому вона жахливому болоті живе і радості ніякої. Ми її більше не запрошуємо. – А раптом їй дійсно погано? Не хотіла б я на болоті жити, – задумливо промовила дівчинка. – Може і правда допомогти Нудьзі? – сказала Іскорка. – Тільки в мене їй ще гірше буде. Жару вона не любить. До себе я її не запрошу. А ось як йти від мене на північ, як тільки температура опуститься до двадцяти п'яти градусів вдень, буде прекрасне місце з красивою природою, горами і найчистішим прозорим озером. Там є порожній будиночок. Я зізнатися сама там іноді буваю. Дуже там гарна природа. Не те, що мої висохлі рослини. Якщо Нудьга захоче, нехай туди жити перебирається. Тільки якщо нити знову буде, гнів мій викликає. Тисячу блискавок на неї направлю. Характер у мене запальний. – А я думаю, ви дуже добра, – посміхну

Викрадення Діда Мороза Хочете вірте а хочете ні, та ця історія трапилась минулого року на Новий рік. Два брата, Максим та Артем, вирішили викрасти Діда Мороза. Так, так, вам не почулось, саме Діда Мороза. Та не назавжди, ні, десь хвили на дві. Хлопчики хотіли загадати бажання, що б їхні бать припинили сваритись і знову покохали один одного. Що вони тільки не робили: золоту рибку ловили, шукали в магазинах, в Інтернеті; загадували бажання коли падала зірка; шукали лампу Аладіна; задували свічки на торті в день народження та все марно. Не вже це все легенди, думали хлопці, не вже всі книжки і мультики брехали. - Не може такого бути, я в це не вірю. Все одно повинен бути спосіб, який нам допоможе, - промовив не вдоволеним голосом Максим, - і це… і це… ні чого в голову не лізе… - Дід Мороз, мовив Артем. - До чого тут Дід Мороз. - запитав Максим. - Дід Мороз він добрий і завжди дарує те, що ми бажаємо. - відповів Артем. - І де ж нам його знайти, - обурено сказав Максим, - в Інтернеті його точно немає, до північного полюсу ми ні як не доїдемо, до того ж батьки нас не пустять. Може запитати друзів в контакті… - Під ялинкою. - вигукнув Артем. - Якою ялинкою? - не зрозумів Максим. - Під ялинкою на новий рік, він же якось кладе туди подарунки... - пояснив Артем. Піддався сумніву Максим, та все ж таки вирішили спробувати. До Нового року залишилось декілька днів і часу було обмаль. Думали вони, думали, доки не дійшли до висновку: він встигає потрапити в кожен дім, до кожної родини, під кожну ялинку, а отже він рухається дуже швидко. А ще зі слів Артема, йому потрібно потрапити до кожного їжачка, зайчика і білки. Отже план такий, на мою думку, не дуже, але…взяли вони мотузку, з одного кінця петлю, з іншого прив’язали до себе, так, на всяк випадок, щоб не втік. Де взяли мотузку і так зрозуміло, а ось з петлею довилось трішки помучитись, гугол добре пояснює та діти не одразу добре зрозуміли. То Артем себе зв’язав, ледве розпутали, то Артем зв’язав Максима… До речі, я вам говорив, що брати ще були дітьми? Максиму виповнилось сім, а Артему трішки більше ніж через місяць буде чотири. Максим ходив в другий клас, добре навчався і в цій команді був розумом. Він худий та високий, трішки сором’язливий і не рішучий, словом копія свого тата. Мріяв бути супер героєм, залізною людиною чи людиною павуком. З дитячого садка йому подобалась одна дівчина, хоча іноді і інша теж була до вподоби. Але йому ще рано думати про кохання, а отже він думав про вдачу його плану. Артем, це повне проти положення брата. Артем це мама. Не високий на зріст, круглощокий і міцний хлопчик. Ходив до дитячого садка і мріяв бути ніндзя черепашкою. В нім блукав тип усіх чотирьох черепашок, то смішний як Мікеланджело, то винахідливий як Донатело, то лідер як Леонардо, і дуже часто агресивний як Рафаель. Артем був безстрашним боягузом, боявся незнайомих йому місць і людей. Боявся лікарні і лікарів, голок і крові, а в іншому йому не було рівних. І ось нарешті Новий рік. Свято, на яке чекають дорослі і малі. Свято, яке завжди збирає в коло родину та друзів. Максим та Артем підготовили свій план і сховались під ялинкою, яка сяяла ніби феєрверк. Батьки дивились новорічне привітання президента, відкривали шампанське і разом з курантами починали рахувати. Один і два і три і… хто б міг подумати, що саме в цю мить зупиняється час і Дід Мороз зі швидкістю світла пролетить крізь будинки, залишивши після себе подарунки. Хтось може буде сміятись, та в хлопців це вийшло. Пролітавши біля їхньої ялинки, Дід Мороз навіть не відчув як до його ноги прив’язалась мотузка, і була така швидкість, що він не помітив зайвий вантаж, який був з іншої сторони мотузки. Вони пролітали скрізь кожен дім, вулицями і містами, оминувши всю країну. Бачили все в уповільненому руху і коли нарешті пролетіли останній дім, Дід Мороз вигукнув, о-хо-хо, час летіти додому. - Де це ми? - схвильовано запитав Артем. - Я не знаю, але у нас вийшло. - тихо відповів Максим. По всюди сніг, вітер, але чомусь не холодно. Хлопчики злякались, та діватись нікуди. По переду себе вони бачили великий білосніжний замок серед безкінечних, як їм здавалось, на той час гір. Цей замок був весь із льоду, навколо нього були гарні казкові статуї, які блищали різнобарвними кольорами. Неподалік від замку були невеличкі будинки, навколо яких бігали якісь маленькі створіння, схожі на дітей. Все було таке гарне і яскраве, що не можливо відвести очей. І ось приземлення. Дід Мороз зупинився біля входу. Навколо не було ні кого. Де ж це всі, подумав Дід, обернувся по сторонам і здивувався. По заду нього були якісь два хлопчика які посміхаючись йому махали руками. - Це хто? - прошепотів Артем. - Дід Мороз. - відповів Максим. Перед ними стояв великий дідусь з сивою бородою, великим животом, в червонім костюмі. Він був зовсім не схожий на персонажів мультиків. - О-хо-хо, хто… що… звідки ви взялись? - Протираючи очі запитав Дід, а як ви… - Зі святом вас Дідусь, - мовив Максим, - ми на хвилинку і назад, а то батьки рожевий, з дуже довгими вухами як у зайчика, їжак. Він був на зріст десь з пів метра і з голосом дитини. Мілос був здивований від побачиного, що навідь на мить забувся про те, що хотів розповісти Діду. - Хто це? - Запитам Мілос. - Я не знаю, - розсіяно відповів Дід. - Я ж вам вже говорив, я - Максим, це Артем, ми хотіли… - Мілос, що трапилось, де всі поділись? - запитав Дід. - Діду, одразу після того ,як ви покинули Льодовиковий замок, - промовив Мілос, - увірвався Жовтий Дракон зі своїм військом і викрали усіх. Мене відпустили, щоб я міг вам все розповісти. Він хоче що б ви прийшли до Вогненної пустелі і здалися, інакше… він не хоче більше зими, не хоче Нового року і не хоче Діда Мороза. Він хоче що б завжди було літо. - Так, Мілос, дітей в замок, - мовив дід, - і придумай як їх повернути до дому, а я… - Вам же не можна, - захвилювався Мілос, - в Вогненної пустелі ви… - У мене не має вибору, - відповів Дід, - плеснув три рази в долоні і з-за гір з’явився якийсь не відомий літаючий об’єкт, то була упряжка Діда Мороза з його відомими на весь світ оленями. Дід за пригнув на сані і полетів. Мілос відчинив величезні двері замку одним дотиком долоні. Увійшовши вони опинилися у великій кімнаті, де все було прикрашено фігурками із льоду. Посеред великої зали на стелі була величезна люстра, завдяки якої все блищало. Хлопці були зачаровані дивовижною красою, вони навіть в своїх прекрасних снах нічого подібного не бачили. Мілос щось бурмотів собі під ніс, мабуть думав, як повернути хлопців до дому, а можливо й про своїх друзів, про Діда і про зиму. Адже можливо він їх більше ні коли не побачить. Артем ходив слідом за ним і чомусь торкався його вух, мабуть цікаво було, чому вони такі великі. - Як це не буде зими, - здивувався Максим, - я люблю літо, та й зиму я люблю, хто такий цей Жовтий Дракон? - запитав хлопчик. - Це величезна змія, з тіла в нього палає вогонь, він дуже сильний і злий. Йому набридла зима, і він вирішив викрасти Діда, а без Діда немає зими, відповів Мілос. - А чим йому набридла зима? - торкнувшись знову його вух, запитав Артем. - Зимою його володіння покриваються снігом та морозом, а він не любить холод, дуже не любить холод, він їх, він… - затих Мілос. - Без Діда не виповниться наше бажання, а це нам не потрібно, Арті, ми йдемо рятувати зиму, - сміливо сказав Максим. - Ми... - здивовано прошепотів Артем. - Не смішіть мої вуха, - посміхнувся Мілос, - ви ж іще діти. - А що ти пропонуєш, сидіти і чекати? - відповів Максим - Як нам потрапити до цієї Вогненної пустелі? - Та ви що, з глузду з’їхали? - закричав Мілос. - С тобою чи ні та ми йдемо! - впевнено сказав Максим. - Коли ми сюди летіли, то неподалік бачили якесь містечко, там, до речі, хтось був. - Північний Лідій, це місто в якім живуть родини тих, хто працює в замку - сказав їжак. - Добре, - мовив Максим, - там є ті що допоможуть нам швидко потравити до Вогненної пустелі. - Так, - відповів Мілос. - Тоді чого ми чекаємо,- вигукнув Артем,- мерщі рятувати Діда Мороза Усі троє рушили на допомогу Діду. На великих санях із криги вони спустилися по крутому схилу до містечка з назвою Північний Лідій. Це не велике містечко в якім жили дивовижні істоти, родини робітників, які працювали у Льодовиковому замку. Трійка прибула до міста дуже швидко. У хлопців на обличчі була велика усмішка, адже такого катання на санях в них ще не було, та після того як вони побачили місцевих жителів їхнє обличчя різко змінилося, вони були дуже вражені, адже істоти, тобто звірі, яких побачили діти, зовсім не були схожі на звичайних тварин. Адже це були чарівні істоти, і чарівне в них було те, що вони були трішки змішані з іншими тваринами. Наприклад у зайчика хвіст був як у тигра, у тигра були рога як у антилопи, антилопа мала голки як у їжака, а їжак… вуха, які полюбив Артем. До того ж колір шкіри не мав границі. До Мілоса підбігла якась схожа на нього, синього кольору дівчина, то була його дружина. Максим та Артем були здивовані побаченим. В очах мешканців міста був страх, а також не зрозумілий погляд в бік хлопців. - Не бійтесь,- говорив жителям Мілос,- ми врятуємо всіх. Сумнів відчувався в його голосі, та ні хто ні чого не сказав. Їжак привів Максима та Артема до хортів, це були великі бики з рогами як у оленя, та хлопцям роги були схожі на лопати. Осідлали хортів і рушили на допомогу Діду Морозу. Хорти не були швидкими, та по снігу вони пересувались краще, ніж хтось інший. Дорога була тяжкою, адже вона пролягала крізь гори. Їхали вони, їхали, аж поки не доїхали до печери, яка межувала з володінням Жовтого Дракона. В печері було темно і сиро, моторошно і неприємне відчуття, ніби за ними хтось слідкує. Та все ж таки вони без неприємних ситуацій дійшли до виходу печери. Далі був крутий схил, дорога що вила в самісіньке пекло. Хлопці відчули різку зміну температури. Володіння дракона були висохлими, адже дуже сильно гріло сонце. І все ніби було добре, та на схилу їх чекали неприємності. Дуже вузький прохід і один із хортів, на якому сидів Артем, обірвався з обриву задніми лапами. Бик висів і намагався викарабкатись. Хлопчик намагався міцно триматись, та від рухів хорта, руки зіскочили і він відірвався, та зацепився нище за камінь. Мілос дістав мотузку, прив’язав її до свого бика, з іншої сторони за ошийник завишого над прірвою бідолахи. Тільки но витягнули вони хорта, одразу ж кинули мотузку, Артему. Хлопчик був наляканий і ледве тримався. Врятувавши його Максим міцно обійняв брата, мабуть теж сильно злякався. Відпустивши його, подивився на нього і почав грімко сміятись, запитуючи, що трапилось з його руками. Руки Артема були витягнутими і діставали до землі. Хлопчик збентеженим голосом почав кричати. - Мілос, що з моїми руками, а-а-а, що зі мною, як їх повернути? - То ви не знали, здивовано промовив Мілос, в чарівному світі, а отже з тілом ви можете робити що завгодно, розтягувати, приплющувати, кривити лице як вам захочеться. - А літати можемо?- запитав Максим. - Ні,- відповів Мілос. - А ми супер сильні?- запитав Артем. - Ні, відповів Мілос. - А ми куленепробивні? - запитав Максим. - Ні, ні і ще раз ні,- невдоволено відповів Мілос,- не літати, не супер сили, нічого подібного. Лише короченя тіла, як вам заманеться. - Так, вигукнув Артем,- це те, що мені потрібно. Вони продовжили свою подорож, руки Артема повирнулись в звичайний стан. Максим весь час думав як можна здолати Дракона. Мілос мовчав, а Артему було скучно і він почав запитувати їжака цікавими йому питаннями. - А звідки Дід Мороз знає чого бажає кожна дитина, заслуговує вона на нову іграшку чи ні? - В нашому замку є чарівна кімната,- почав розповідати їжак,- в якій ми слухаємо мрії дітей… - То для того у тебе такі великі вуха,- перебив його питанням Артем. - Так, - відповів Мілос,- щоб слухати мрії дітей, а іграшки беруться з їхньої уяви. Ось так, поки ви цілий рік мрієте ми слухаємо. Артем від почутого був зачарований, адже він так багато мріяв про різні речі, а під ялинкою знаходив лише один подарунок. І чому це так, подумав Артем, можливо Мілосу та його друзям потрібно почистити вуха чи ще щось. Бо це ж не діло, коли дитина так багато хоче а отримує як завжди, майже нічого. Хлопці стрімко спускалися з гори. Навколо ставало спекотно, усі мовчали, і лише Артем бурмотав якусь пісеньку. - Я не змерз і не втомився Заспівав я і зігрівся Моя пісенька чудова І зігріє всіх навколо І ось нарешті хлопці дістались земель, якими володів Жовтий Дракон. Було дуже спекотно, та це не заважало відважній команді дійти до своєї цілі. Дійшовши до замку ворогів, вони непомітно притаїлися за невеликим пагорбом і почали міркувати про план порятунку. - То що, який в нас план,- запитав Мілос. - План? А навіщо нам план,- запитав Артем. - Останній раз як ми щось запланували, в нас не дуже щось вийшло!- тихо пробурмотів він. - Це ти про те, як ми потрапили сюди, запитав Макс, та як би не ми, в них би взагалі не було шансів на порятунок Діда Мороза… План потрібен, і він в мене є! Так, можливо не такий ідеальний, але ж все ж таки краще, ніж нічого. - І що ж в тебе за план? - запитав Мілос - Заходимо,- тихесенько визволяємо Діда, -і втікаємо, - відповів Максі - І все… геніально, - обурено відповів Мілос - Ти не той…не наривайся… в мого братика геніальні плани, - твердо відповів Арті. - Геніальні? - Схвильовано запитав Мілос. - Ну ми ж сюди якось потрапили,- відповів Макс… Мілос лише колихнув головою - А чи багато до вас потрапляло хлопчаків, таких як ми? Мілос мовчав, а Арті продовжив: – От і я про те! Дочекавшись темряви, хлопці направили хортів у бік замку щоб відволікти увагу, а самі з іншої сторони підкралися і з допомогою свого неймовірного дару, перебрались через стіну. Запитаєте як? Та простіше простого, розтягли Макса за руки і ноги, та й використали його як мотузку. Мілос увесь час бурмотів, Максі намагався якомога швидше повернути своє тіло у звичайний стан, а Арті уявив себе непереможною ніндзя черепашкою й ховався то за ящиками, то за деревами то сховався за вартовим. - Все пропало,- мовив Мілос. Та хлопчик не розгубився і як вдарив вартового кулаком - той і знепритомнів. - Оце я сильний,- промовив Арті,- я ж його з одного удару, отак бум, і все… - Немає часу вихвалятися,- мовив Макс,- йдемо далі. Непомітно вони підібралися до головного залу палацу, де в клітці сидів знесилений Дід Мороз. А біля нього на величезному троні тішився дракон. - Що далі? схвильовано прошепотів Мілос - В атакуууууу!!! Мілос тільки побачив п’яти хлопців, які без роздумів кинулися на дракона. - А як же план, як же план?- Нервово бурмотів Мілос.- Його колінка дуже сильно тремтіли від страху, та він би собі не пробачив, як що б хлопчаків залиши в би самих, й кинувся в слід за ними. Жовтий Дракон підірвався зі свого трону й в злетів. Головна зала палацу була така величезна, що він міг літати й нічого йому не заважало. Хлопчаки трішки розгубилися, та шляху на зад вже не було. Дід Мороз кричав на Мілоса: - Чому ти їх сюди привів? Вони ж лише діти? Та Мілос ні чого йому не відповідав, а лише намагався якось відімкнути решітку. - То що робитимемо? - запитав Арті. - Як завжди, - відповів Максим, - я тримаю, а ти бий. Вони бігали по колу як божевільні. Артем по переду, Дракон за Артемом, а Максим за Драконом. І ось стрибок, і Макс схопив його за хвоста. Впершись ногами в підлогу, він ніби аж трішки врився в неї і тримав його що сили, руки його розтягувались, та Максим не відпускав. Жовтий Дракон що є сили махав крилами, що б и відірватись з рук хлопчика. - Я тримаю, я тримаю,- голосно кричав Макс - Я зараз, зараз братику,- крикнув Артем. Заплющив ніс та очі, він засунув собі палиць до рота та й надув кулак такий величезний, мабуть як пів голови дракона. Максим продовжував тримати, та раптом… раптом хвіст Дракона відірвався і він з дуже великою швидкістю полетів в напрямок Арті. Та той не довго думаючи як вдарив Дракона, що той через стелю полетів дуже і дуже далеко. Мілос нарешті відчинив клітку. Дід схвильовано підбіг до хлопців, аті сміялись собі, аж животи рвали. - Що з ними? - запитав Дід. - Не звертайте увагу, відповів Мілос, - вони завжди такі Хлопці рвали животи, не дивлячись на те що у Макса руки були розтягнені на пів зали, а в Артема кулак був як величезний блинчик. - Ми це зробили,- вигукнув Макс. - Так, ми молодці,- підтримав його Арті. - Спасибі вам хлопці,- сказав Дід Мороз,- навіть й не знаю як вам віддякувати. - Та ніяк, - мовив Макс,- лише поверніть нас додому. - А ще дивіться більш в такі халепи не потрапляйте,- доповнив Арті. - Ну і головне, чому ми сюди потрапили, - продовжив Макс, - наше бажання. - Все що схочете? - відповів їм Дід. Вони звільнили всіх інших полонених, які сиділи у в’язниці палацу й всі разом повернулися до чарівного Льодовикового замку. - То що ж у вас за бажання? - запитав Дід хлопчиків, - мабуть воно дуже і дуже велике. - Та ні,- мовив Максим, - невеличке. Ми лише хочемо, щоб наші батьки ніколи не сварилися, і знову покохали одне одного. - І це мені говорять маленькі діти? - Незрозуміло запитав Дід. - То ви зробили такий великий подвиг лише заради своїх батьків? Вони мають гордитися своїми дітьми! Я вам допоможу і звісно ж виконаю ваше бажання. Хлопці попрощалися із Дідом. Артем міцно обійняв Мілоса, як зажди потрогавши його вуха і вони розсіялися в повітрі. Настав ранок першого дня в новому році. Хлопці прокинулися під ялинкою. Дивились один на одного, кліпали очима і нічого не могли зрозуміти. До кімнати зайшли батьки і міцно обійняли хлопців. Звісно ж вони нічого не розуміли, та діли були впевнені що неймовірна пригода, це зовсім не сон, і що тепер знову одна велика родина. Знову все як і колись. Знову тепла атмосфера. Хочете вірте а хочете ні, та наші діти здатні на багато більше, ні ж ми собі уявляємо, особливо коли це стосується їхньої мрії. Мрії про одну щасливу родину.

Павлик сидів біля віконця та розглядав краплини, що стікали по ньому.  – Як нуднооо... – стогнав він. – Коли дощ, робити зовсім нічого.  – А якщо стогнати, можна подумати, тобі веселіше стане, – посміхнулась бабуся. – Ну, ба… – А ти почитай книжку. – Нудно. – Намалюй щось. – Нудно. – Достань конструктор. – Не хочу… Тут роздався дверний дзвінок. – О, це вже моя подруга прийшла. Закінчуй стогнали та займись ділом! – бабуся пішла відкривати двері. – Нудьга! – знову вимовив хлопчик. – Ну скільки можна мене кликати. Я не можу швидше. Та хіба в дощ усюди встигнеш? Як почнуть діти сумувати, то з ніг зіб’єшся, поки до всіх завітаєш.  – Ти хто? – здивовано дивився Павлик на маленьку дівчинку, розміром з долоню хлопчика, яка стояла на підвіконні. Вона була схожа на листок дерева, бо все в неї було зеленого кольору: плаття, туфлі, капелюшок і, навіть, парасолька. – Це ти хто? – вона строго тицьнула в хлопчика своєю парасолькою. – Ой, боляче… Я Павлик. А ти? – Я Нудьга. Приходжу, коли мене кличуть. А зараз всі тільки й нудьгують. А мені хіба весело? – А навіщо ти до мене завітала? – Робота в мене така. Ні б, пішла працювати, як мої подруги – мадам Посмішка, міс Гарний Настрій та пані Радість. Їх і не бачить ніхто. Вони непомітно виконують свою працю. Підкинуть посмішку або смішну думку на вухо нашепчать, да так, що людина думає, що сама її вигадала! Або посипають чарівним пилом щастя. Та к ні ж, я вирішила рятувати діточок від нудьги, – шумно зітхнула дівчинка.  – А я хочу, щоб до мене пані Радість завітала! – перебив монолог дівчинки Павлик. – А вона тільки к тим приходить, хто сам готовий щось зробити для цього! Мої подруги тільки допомагають. Втім, як і я, – посміхнулась Нудьга. – Добре, то розважай мене!  – Який хитрий! Пам’ятай, ти сам повинен щось зробити! – А… Нудьга… Ой, пробач, не буду більше тебе кликати! – спохватися Павлик. – Ну що, скоріше, мене ще до твого друга з третього поверху, Антона, треба. Він вже стільки часу дарма потратив! І так, почнемо. Яке в тебе є бажання?  – Хочу морозиво та машину на радіоуправлінні. Ще цукерок і іграшковий літак. Ще хочу... – почав перераховувати хлопчик, задумливо дивлячись на стелю. – Щось мене це нагадує казку «Квітка-семибарвиця». Читав таку?  – Да. Ще й мультик дивився. – А висновки зробив?  – Зробив, – тихенько сказав Павлик. – І взагалі, я бажань не виконую. Я не чарівниця.  – Ага, ти Нудьга, – засміявся хлопчик. – Достатньо дражнити! Ось чим ти займатися любиш?  – Люблю фантазувати, наприклад машини з майбутнього вигадувати. – О, так це ж гарна ідея!!! А намалюй машини такі. Ні, краще ціле місто з майбутнього! Зможеш?  – Звичайно, – очі хлопчика засіяли. – Тільки я це буду робити не на альбомному листі, а на великому – ватмані. У мене тут у шафі такий є. Через хвилину на столі лежали великий лист та кольорові олівці. Цілих тридцять два відтінка! Це йому мати подарувала. Павлик почав захоплено малювати.  – Я ще й будинки цікавими зроблю, фантастичними! І взагалі, тут все повинно бути зручним для людей. І ще, незважаючи на прогрес, в моєму місті буде багато дерев і квітів! А в центрі – обов’язково величезний парк зі ставком, в якому будуть плавати лебеді та качки. Адже природа краще будь-якої фантастики! А ось над атракціонами у парку я подумаю. Вони будуть незвичайними! – Я можу піти? – задоволено запитала Нудьга. – Так. Щиро тобі дякую!!! І праця в тебе дуже корисна! – На здоров’я! Ти тільки не клич мене часто. Ти ж сам можеш знайти собі заняття.  – Добре! Я зрозумів. Треба тільки подумати, що мене цікавить та, що хочеться робити. – От і молодець! Успіху тобі та нових ідей! – Нудьга відкрила парасольку та зникла в повітрі.

Хлопчик сидів в центрі кімнати. Усюди були розкидані іграшки, деталі від різних конструкторів, альбом для малювання та кольорові олівці, камінці та мушлі, які він збирав на березі моря.  – Мааам… – крикнув хлопчик. – Чого тобі, Максимко? – мати зазирнула до кімнати. – Я вже вечеряти хочу! Вже скоро? – Так, через десять хвилин буде готово. Ти як раз встигнеш прибрати кімнату. – Та ні… Я не хочу, – похитала головою дитина.  – А хто ж складати все це буде? – здивовано запитала матуся. – А навіщо? Завтра знову гратися буду. Хай так залишиться. – А хіба цікаво гратися, коли такий безлад? Чому у тебе все на підлозі? – мати стала більш серйозною та склала руки на поясі. – Та я спочатку склав один конструктор, потім інший на столі. Потім грався з машинками. Вони вантаж перевозили – деталі конструкторів. Потім вирішив помалювати, на столі місця не було, я на підлозі розмістився. Потім камінці та мушлі розглядав. Завтра одну з них другу Єгору подарую. Ось ! – Максим радісно посміхнувся, будучи дуже задоволеним, скільки всього він зробити встиг за той час, що мати вечерю готувала. – А чому ж ти не прибрав зі столу, щоб малювати? – Та хіба варто на це час витрачати? – А… Ось як… А поскладати олівці, альбом, іграшки, конструктори перед тим як мушлі свої розглядати, теж часу не було? – Так. Правда ж я молодець? Скільки часу зекономив для привабливих речей! – Щось мені сумнівно, що така економія має сенс. Ну що ж, ходімо вечеряти. А потім наведи порядок в своєї кімнаті!!! – голос матері був суворий та вимагав підкоритися. Проте після вечері Максим вирішив, що подивитися мультик – більш важливе та цікаве заняття. А потім і взагалі спати пора… Прокинувся хлопчик вранці. Оглянув кімнату. – Який же я розумний! Скільки часу марно не витрачаю!  – Максимко, йди снідати та підемо в парк. Будеш гратися зі своїм другом Єгором, – почувся з кухні голос матусі. – Йди швиденько, така гарна погода, пішли скоріше на свіже повітря, – це був голос батька, що стояв біля кімнати. Максим вийшов і закрив двері, щоб тато не побачив безлад. – Ще сваритися буде. Нічого він не розуміє. Хай краще у себе в кабінеті порядок наводить, якщо більш зайнятися нічим, – тихесенько, щоб ніхто не почув промовив Максим. Поснідав він та бігом до себе, збиратися. Потрібно було з конструктора робота скласти, щоб Єгору показати. А ще машину, новеньку, яку тато минулого тижня подарував. В неї ще колеса можна знімати та знову закручувати. А ще ж мушлю, яку для Єгора обрав, не забути!  Тільки щось було не те… Здавалося – ось так він вчора і залишив, і все можна було побачити, знайти. А де ж сьогодні голова робота? А два колеса він машини? А гарна мушля? Куди все запропастилося? Максим повзав по підлозі, зазирнув у кожен кут. Подивився на столі, під столом, за столом! А за весь час тільки одне колесо знайшов… – Ти готовий синку? – зайшла до кімнати мати. – Ні… – хлопчик стояв сумний. – Що трапилось? – це вже зайшов тато. – Ти що, грався замість того, щоб збиратися? – Ні… Це я вчора… – А чому ж сьогодні все на підлозі?  – Навіщо вбирати?... – пробубнів Максимко, намагаючись не розплакатися. – А, ну звичайно. А чого ж настрою нема?  – Нічого знайти не можу. – То ти той час, що міг би витратити на прибирання вчора, потратив сьогодні на пошуки. Тільки нічого не вийшло, ще й настрій поганий та безлад в кімнаті.  – Угу… Щось я собі все це не так уявляв… Коли все на своєму місці,  то якось зручніше, – погодився Максим з татом. – І що ж ти збираєшся робити? – Можна я зараз швиденько-швиденько приберусь і ми підемо на прогулянку? – Так. В тебе п’ятнадцять хвилин, – підтримав хлопчика батько. Через деякий час Максим з посмішкою вибіг з кімнати: – Знайшов, все знайшов! В руках він міцно тримав робота та машину. А в кишені курточки була величезна мушля для кращого друга.

Ельф сидів на верхівці дерева, схожого на зліплені докупи цифри, посипав його листя зоряним пилком. Пилок цей облітав нічний ліс і мерехтів у темряві, збирався у форми... 1,2,3,4,5,– крізь тишу чулося, як заколисливо дзвенять пиляні цифри. Ельф споглядав на зірки та ліс, що спав. Він слухав, думав і намагався уявити, які сни зараз сняться усім цим старим деревам, що завмерли мовчазними велетнями у пітьмі. Так сидів він усю ніч, а коли край неба зажеврів світанком, почав розвішувати на гілках цифри: одну вище, іншу нище. А на самому початку, – нуль. І це все не було написане на папері: цифри висіли на дереві, яке вміло рахувати та розв'язувати задачі. Залунала ніжна мелодія, почувши перші її звуки, природа почала оживати, на галявині водили танок жовтокрилі кульбаби. Дерева аплодували їм, плескаючи своїми листочками. На уквітчаному пагорбі розпускала свої пелюстки велетенські фіалки та ромашки, дзеленчали дзвоники. А коло них кружляли крихітні різнобарвні поросята, з крилами, мов у метеликів. Деякі з них, граючись, скочувалися зі схилу і з розгону плюхкалися в озерце. Раптом біля озера з'явитися дівчина. Вона танцювала дуже граційно і красиво. Аби роздивитися її краще, Ельф спробував спуститися нижче, однак дівчинка, почувши гуркіт, зупинилася, сзовалася за фіалку.  Невдовзі обережно визирнула її голова і устромила погляд у непроханого гостя, а він дивився на неї. В неї було миле, трохи дитяче обличчя, незвичайні зелені очі і дивовижно-зелене волосся.  – Ти хто?  – Я той, хто ховається у мерехтінні зоряних спалахів, хто гойдається на зеленуватих хвилях безкрайого лісу і торкається неба; той, хто, сидячи на хмаринці, ловить руками помаранчеві промені сонця і слухає, що шепчет вітер. Іноді я чую чужі думки.  Зачудування на її обличчі стало ще сильнішим. Розмовник видавався їй диваком, проте вона була рада можливості поспілкуватися. До того ж він не виявляв ворожості.  – Таких, як я, звуть Ельфами, бо ми народжуємося у зірках, ми літає в небі, ковзаючи по променях світла так швидко, що нас навіть не помічають. Та часом мені хочеться просто посидіти у лісі, а від верховіть до зірок лиш рукою подать.  Настала тиша потім: – 1,2,3,4,5,6,7,8,9,10.... – Що ти робиш?  – Рахую зорі.  Він дістав з кишені химерні фігури.  – Що це? – вигукнула дівчинка.  – Цифри!  – Навіщо? – здивовано підняла брови.  – Щоб рахувати.  – Навчиш?  – Звісно. Глянь, скільки навколо дерев, ми можемо записувати їх кількість цифрою, щоб пам'ятати, щоб знати, скільки нових народилося. Ми можемо рахувати твої роки, додавати нові. Ми можемо віднімати, коли збираємо квіти з галявини чи з'їдаємо яблука з дерева.  – Це складно?  – Зовсім ні! Це весело.  – Навіщо треба мені знати кількість дерев?  – Може, для того, щоб проводити час веселіше чи вчити нові слова, чи складати цифри докупи у числа, чи у магазині рахувати гроші, – підморгнув Ельф.  – Та Ельфам точно не потрібно.  – Хто знає, – лукаво усміхнувшися зірковик.  Блукаючи стежками, вони говорили, сміялися, доки не стріли її, істота, що визирала з води, мала замість волосся траву. Її очі були схожі на рибки. Найцікавіше, що і хвіст у неї був риб'ячий.  – Куди прямуєте? – порушила тишу русалка.  – Шукаємо пригод.  – Що ж ви їх знайшли, я маю одну неприємність, яку не можу вирішити. Я розводжу рибок і постійно рахую їх, щоб знати, чи всі на місці. Годую їх після цього, це моя робота. Та сьогодні я однієї не дорахувалася, – зажурена Русалонька опустила очі.  – Ми допоможемо! – вирвалося у Ельфа.  Лиш плавати ніхто з них не вмів.  Вирішмлм прив'язати ельфа мотузкою. А оскільки більше десяти секунд він не міг перебувати під водою, дівчинка мусила постійно рахувати. Так вона практикувала нові вміння, бо зрозуміла їх важливість і мала змогу переконатися, нащо потрібно знати цифри. Обшукавши підводні рельєфи під великою мушлею, Ельф дістав рибку, що застряла і яку Русалонька, шукаючи одна не помітила і не почула.  Нарешті всі щасливі!  З тих пір троє друзів вчили інших лісових мешканців математиці і не мали часу на нудьгу. 

Біжить полем Мишка-Шкряботушка. Бачить: стоїть собі теремок. Просторий, високий, красивий, двері навстіж відчинені – заходь, живи на здоров’я! Зраділа Мишка, скоріше забігла до теремка, ще й двері за собою причинила. Стрибає полем Жабка-Скрекотушка. – Хто-хто в теремкові живе? – Я, Мишка-Шкряботушка! – Давай разом жити! – Ні, Жабко-Скрекотушко, мені в теремку тісно! Будуй собі другий поверх! – Гаразд,– каже Жабка-Скрекотушка. І збудувала собі другий поверх аж на дві кімнати. Біжить полем Зайчик-Побігайчик. – Хто-хто в теремкові живе? – Я, Мишка-Шкряботушка! – Я, Жабка-Скрекотушка! – Пустіть і мене до теремка! – Ні, Зайчику-Побігайчику! – дружно кажуть Мишка з Жабкою.– Нам у теремкові разом буде тісно. Будуй собі третій поверх! І збудував собі Зайчик-Побігайчик третій поверх аж на три кімнати! Петляє полем Лисичка-Сестричка: – Хто-хто в теремкові живе? – Я, Мишка-Шкряботушка! – Я, Жабка-Скрекотушка! – Я, Зайчик-Побігайчик! – Пустіть і мене до себе жити! – Ой-йой! – занепокоїлись мешканці теремка.– Нам самим тут тісно! Будуй собі четвертий поверх! І збудувала Лисичка-Сестричка власний четвертий поверх на чотири кімнати! Сидить собі, у віконечко дивиться. Аж полем біжить сірий Вовчик-Братик. Побачив теремок. Зупинився: – Ой, який гарний теремок! Хто ж у ньому живе? – Я, Мишка-Шкряботушка! – Я, Жабка-Скрекотушка! – Я, Зайчик-Побігайчик! – Я, Лисичка-Сестричка! – Тож пустіть і мене жити! – прохає Вовчик-Братик. А мешканці теремка кожен зі свого поверху гукають йому: – Що ти надумав, Вовчику-Братику! Ми самі в теремку ледь помістилися! Будуй собі новий поверх! І Вовчик-Братик збудував п’ятий поверх аж на п’ять кімнат! Тільки зробив уходини – а полем сунеться Ведмідь-Набрід! – Хто-хто в теремочку живе? – Я, Мишка-Шкряботушка! – Я, Жабка-Скрекотушка! – Я, Зайчик-Побігайчик! – Я, Лисичка-Сестричка! – Я, Вовчик-Братик! – Ой, який у вас гарний теремок, просторий та великий! Пустіть і мене жити! – прохає Ведмідь-Набрід. Не можемо! – гукають мешканці теремка, лапками розмахують.– Нам тісно! І Ведмідь-Набрід заходився будувати собі шостий поверх – аж на шість кімнат! Збудував, поліз на свій поверх жити... А теремок як затріщить! Як захитається! Набік як повалиться! Ледь устигли звірі хто вибігти, хто з вікна Бистрибнути. А теремка – мов не було! Сидять собі Мишка-Шкряботушка, Жабка- Скрекотушка, Зайчик-Побігайчик, Лисичка-Сестричка, Вовчик-Братик, Ведмідь-Набрід біля купи дров, потилиці лапками чухають, ніяк не можуть згадати, хто ж перший сказав: – Мені в теремку тісно!

Зайченя Сіра Лапка вранці побігло до сусіднього лісу по ягоди й заблукало... Що робити, в кого стежку додому спитати? Аж гульк – біжить Вовк. Старий, одне вухо розідране в бійці, і підсліпуватий. Зайченя одразу це зрозуміло, бо на носі у Вовка були окуляри. – Добридень, дядьку,– вітається Зайченя,– десь тут стежка була до моєї рідної ямки. Чи не бачили часові? – Аякже,– каже Вовк.– Добре бачив. У мене ж он які окуляри! А ти чий? – питає. – Мамин. А кличуть мене Сіра Лапка. – То, виходить, ти Сіролапченко,– Вовк пильно придивився до Зайчатка.– Щось не чув такого... А де ти народилося? – Та в гаю біля села Непитайлівки! – Непитайлівки? – Вовк сів на землю, лапою поправив окуляри і повторив єхидно:– Отже, ти з Непитайлівки? – З Непитайлівського гаю, дядьку! Покажіть мені туди дорогу!.. Але Вовк гримнув суворо: – Чому тут вигулюєшся? Хіба не знаєш, що це вже Колобродівський ліс? Ти що, географії не вчило? – Та не вчило, дядьку! Я до лісової школи ще не бігало. Вовк тицьнув лапою Зайчаткові в груди: – Тож ти без дозволу прибігло у мій Колобродівський ліс! Перейшло кордон без мого дозволу! За це ти слугуватимеш мені доти, доки не виростеш. А що потім з тобою робити, я ще подумаю... Вовк став на рівні ноги і гримнув на Зайченя: – Ходім зі мною! Вовча хата під старезним дубом. Господар виніс бубон і звелів: – Грай, Сіролапченку! Страх, як люблю гарну музику... Зайченя з переляку обома лапками так швидко стало вибивати дріб на бубоні, що Вовк аж примружився від утіхи. Досхочу наслухавшись музики, Вовк сказав: – Зараз будемо снідати. Моя їжа – це моя, а твоя – на городі в мене. Біжи моркви собі насмикай! Зайченяті з переляку і їсти перехотілося. Висмикнуло воно одну морквинку й пострибало до столу. Вовк глянув невдоволено: – Чому таку велику моркву висмикнуло? Хочеш у мене задарма розкошувати? «Ой, це ж невеличка морквинка! – подумало Зайченя.– На обід знайду собі ще меншу, аби не лаявся так страшно дядько Вовк». По сніданкові Зайченя одкидало торішній сушняк на галявині біля вовчої хати. Зморилося дуже і їсти схотіло. Але в обід знайшло собі ще меншу морквинку. Вовк зиркнув і знов розсердивсь: – Таке мале й так багато їсть! Які нині зайці стали до чужого ласі! А ввечері, коли зовсім зморене Зайченя принесло собі до столу малюпусіньку морквинку, Вовк аж затрусивсь: – Каравул! Грабують! Хто це бачив, щоб заячий апетит був за вовчий більший! На ніч Вовк знов приніс бубона: – Сиди під моєю хатою й сторожуй. Коли що не так, бий у бубон – я прокинусь. Та не думай тікати! Все одно вночі заблукаєш! Продрижало Зайченя усю ніч. Вранці Вовк вийшов з хати, позіхнув, начепив окуляри і тоді вже глянув на Зайченя: – Сторожуєш? – Сторожую, дядьку. – Це добре. Молодець! Ось тобі вудка – свіжої рибки влови до сніданку. Та мерщій! Побігло Зайченя до річки, закинуло вудку. Вода прозора. Ось щупачок клюнув. Зайченя – смик вудку, і щупачок блиснув на гачку. До сніданку він лежав уже у Вовка на столі. Вовк побачив щупачка та й з’їв його одразу. Облизнувся й гримнув: – Чому маленька рибка була? На обід велику злови! Побігло Зайченя до річки. До обіду лише карасика і впіймало. Біжить до вовчої хати, сльозами вмивається. – Гей, Зайчатку! – гукнула з дерева Вивірка.– Чому ти смутне таке? – Та он яка рибка мала впіймалась, а дядько Вовк звелів велику до обіду вловити... – А ти не журись! Вивірка скочила з дерева у траву: – Наш дядько Вовк підсліпуватий. Тутешні зайці йому на день народження ще одні окуляри подарували, тільки не такі, як треба, скельця повставляли... Вивірка засміялась і щось прошепотіла Зайченяті на вухо. Сіролапченко аж підстрибнув, радіючи. Зайченя принесло рибку до вовчої хати. А господар ще більше лається: – І яке ж невдячне Зайченя! Півдня рибалило, одного карасика лише вловило. З’їв Вовк карасика, зло кинув Зайченяті: – Коли на вечерю риби не вловиш, тебе з’їм! І пішов собі спати... Коли він захропів, Зайченя швиденько метнулось по хаті і знайшло на полиці нові окуляри. Потім схилилося над Вовком, обережно зняло з носа старі окуляри, начепило нові та й пострибало до річки. Там воно кинуло старі окуляри у воду й сіло рибалити. До вечора Зайченя впіймало лише маленького піскаря. Прибігло до вовчої хати. На стіл піскаря поклало. Вовк саме збудився. За звичкою поправив окуляри на носі. Глянув на рибку і з радощів аж сплеснув обома лапами: – Молодець, Сіролапченку! Гарного сома впіймав! Ач, вуса які довгі! Великий та жирний сом! За мить з’їв Вовк того піскаря. Здивувався, що так швидко. Проте подумав і сказав: – Дуже смачний сом. Одразу в роті розтанув. Навіть не помітив, як з’їв його! А Зайченя взяло та й стало просто перед Вовком. Той глянув і... аж затрусився з переляку. – Ой, яке щастя, сам могутній Лев завітав до моєї хати! Прошу, прошу! А Зайченя ще й зубенята свої вишкірило. – За що ви мене хочете з’їсти? – Вовк аж на траву впав і зажмуривсь. А вгорі на старезному дубі сміялася Вивірочка: – Зайченятко поставило нашому Вовкові на ніс окуляри із збільшувальними скельцями. Тепер Вовк боятиметься навіть жабенят! Розлючений Вовк метнувся з двору: – Де ти, негідний Сіролапченку? А зайченя в цей час бігло лісовою стежкою, котру йому показала Вивірочка, до свого рідного Непитайлівського гаю і теж сміялося з Жадібного Вовка.

Вовченя У-у жило в таких темних лісових хащах, що й сонця не бачило. От якось воно гарненько поснідало, одразу похоробрішало й на галявину вискочило. Зирк туди, зирк сюди – чи нема часом якоїсь небезпеки? Аж глип – позаду на землі щось темне, якась пляма, на вовка схожа. У-у загарчало, як і годиться вовченяті, що мріє вирости дужим вовком: – Ти хто така? Мовчить пляма. У-у вишкірило білі ікла: – Ось я тебе з’їм! А пляма мовчить... У-у заклякло: «А чому Вона мовчить?.. Може, Вона сильніша від мене?.. То я краще втечу!» І У-у помчало вперед. Озирається – не відстає пляма. Женеться! З переляку У-у влетіло у тернові кущі, покололо собі писка. Та так боляче, що аж через голову перекрутилося... Дивиться – що таке? Пляма вже попереду... – Ага! –зраділо У-у.– То ти боїшся мене! Навіть про свого поколотого писка вовченя забуло – ану за плямою! От-от наздожене її!.. Ще дужче біжить вовченя – і пляма дужче!.. Зморилося вовченя, перепочити сіло. І пляма сіла перед ним. Теж відсапується... Вовченя зробило крок – і пляма крок зробила. У-у клацнуло іклами, і пляма одразу клацнула... «А-а-а,– розсердилося вовченя.– Вона ще й кепкує з мене!.. То я тобі знаєш що зараз зроблю!» Поблизу була річка. Вовченя з берега просто у воду й пірнуло. Трохи лапами побовтало й до берега подалося. Глип у річку, аж пляма вже на воді! Сидить собі, наче нічого й не сталося... – Начувайся! – заволало розлючене вовченя. І знову в річку стрибнуло.– Тепер я неодмінно тебе втоплю! Сидить собі на дні й бульки пускає: «Нічого, то нічого, що я бульки пускаю! – саме до себе бубонить.– Зате отієї халепи не матиму!» Аж ув очах у вовченяти зелені вогники пішли... Витягло його на берег Бобреня, що саме тоді під водою веслувати хвостом вчилося. – Ти чого на дні так довго сиділо? – питається. – Та оту темну пляму, що не відстає від мене, втопити хочу! – сердито буркнуло мокре У-у. Бобреня аж лапками за живота взялося: – То ж тінь! Це ж сонечко світить! Тому й тінь. І від тебе, і від мене – ось бачиш? А в лісі, де немає сонечка, й тіні немає. – Дякую! – сердито кинуло У-у.– Я й саме б здогадалося. Побігло воно до лісу, підібгавши хвостика, страшенно невдоволене собою. Де ж це бачено: вовченя за власною тінню ганяється! Всі ж сміятимуться з такого дурного вовченяти. Залізло У-у в хащі й гнівалося аж до ночі. А коли на небо викотився місяць, вовченя вдруге на галявину подалося. Гульк – аж поруч ізнову тінь. Та ще чорніша. Справді страшна! Але вовченя вже не злякалося й не розсердилося. – Це ж тінь від місяця! Та була від сонця, а ця – від місяця!.. У-у-у! Яке я розумне вовченя! – запишалося воно. І одразу почало складати пісеньку: Вовченя У-у однині – У-У, У-у! Не лякатиметься тіні – У-У, У-у! Ой, при місяці, при сивім – У-у, У-у! Вовча пісенька красива – У-У, У-у! Отак досхочу наспівавшись, вовченя У-у саме собі сказало: «На добраніч!» Вклалося під старим корчем і заснуло...

Послухай-но, мій маленький... За червоним, наче мак, полем – на ньому й справді ріс мак – стоїть висока гора. А на вершині її, за сірою, як хмара, скелею – там і справді часто ночують хмари – живе Він. Коли хто підійде до скелі, Він як надметься, як загарчить та як плигне, стрибне, кинеться... Бо то ж насправді був Він! Але спочатку ось що було. Бавилися вранці на полі Марічка з Івасиком. – Ой, скільки всюди червоного! – каже Марічка.– І віночок в мене гарний. Та він лише з маківочок... Почала дівчинка роздивлятися навкруги. – Хочу я... синеньку квіточку.– І на вершину високої гори показує.– Кажуть люди, там росте вона. Оту б квіточку мені у віночок!.. Тільки не підеш ти на гору. Забоїшся! Хіба ж, такі слова почувши, будеш байдужим? Підвівся Івасик та й рушив до високої гори. З каменя на камінь перестрибує, а треба – й за кущики чіпляється, все вище та вище вгору. Бачить – три стежинки попереду. Якою ж на вершину йти? Аж тут Шипшиновий Кущ стоїть. Івасик і питає в нього – адже й справді то була чарівна країна: – Як мені на вершину зійти, до синенької квітки? – Ой-йой-йой! – затремтів листом Шипшиновий Кущ.– Мені Кульбаба на парашуті новину принесла: там Він лютує! Голос у нього страшний. Він на тебе загарчить, завиє, завищить, а потім як загуркоче! Аж гора труситься. І очі в нього, як після зливи калюжа, як баюра навесні, а може, й як озеро у повінь. Краще не йди! – Ні, піду! – каже Івасик. Іде – наспівує. Раптом бачить – з вершини малий Камінчик скаче, а за ним Камінь, а ще далі – велика Каменюка котиться. Зі скелі на скелю – гуп! грюк! беркиць! Аж ось улоговину побачили – пірнули туди й стихли. – Хто це вас настрахав отак? – спитав Івасик. – Еге ж, хіба не злякаєшся! – прошепотів малий Камінчик.– Зроду-віку такого не бачили. Він як почав надиматися – то став наче оця велика Каменюка. А може, й ще більший. Того я вже не бачив – утік, униз покотився. – А ми за малим Камінчиком рушили,– дрижать Камінь з Каменюкою. «Що ж воно таке?» –дивується Івасик. І йому трохи лячно стало. Однак не спинився, іде. Аж гульк – Олень мчить, роги на спину. Кричить Івасикові: – Тікай, хлопче, з гори у долину. Заєць новину приніс: страшний Він, розлютився, стрибає – і я так не вмію! Очі в нього банькаті. Як глипне – всі з переляку ниць падають. Зупинився Івасик: що ж його робити? Кинути все й самому тікати? – Ні, не втечу! І далі рушив. Он уже й вершина. От і скеля, сіра, наче осіння хмара, бо за неї справді хмара зачепилася. Ось і джерельце, а далі – синенька квітка. Та тут у джерелі щось як надметься! Як крикне! Як стрибне!!! Униз покотився маленький камінчик, далі грюкнув більший. Геть помчала наполохана кізка, кульбабчині парашутики вітром понесло... А Івасик стоїть та й питає: – То це ти такого переполоху, дурненька Жабко, на горі наробила? Засоромилася Жабка: – Ой, це ж я з переляку! А хіба є ще більші страхополохи за мене? Сміється хлопчик: – Дивись, Жабко, більш не надимайся, очей не витріщай, бо як витріщиш – хоч хто злякається! Зірвав синеньку квітку і вниз спускається. А над горою пташка летіла. Угледіла його: – Ой, полечу – усім защебечу про Івасика. Чи ж він не герой? Чи ж не переміг оте страховище булькате?! – Ні, не страховище,– радісно усміхається Івасик.– А страх. Бо в нього бач які очі великі!

У теплий день, коли сонечко ласкаво зігрівало землю, народився Вітерець. Він був нерозумний, пустотливий. Побачив людину, що йшла дорогою, і жбурнув їй в обличчя жменю пилюки. Людина закашлялася. А Вітерець засміявся й полетів далі. Бачить – Вітряк стоїть. Дмухнув на крило... Крутиться! Розвеселився Вітерець – цікава робота, а Вітряк і каже: – Дужче, дужче крути! Допомагай мені, люди спасибі скажуть! Аж ось набридло Вітерцеві дмухати на крила, і полетів він у поле, де росла пшениця. А поле було зелене-зелене, бо літо тільки починалося. Заманулося Вітерцеві погратися з квітучими пшеничними колосками. Почав розгойдувати він тонкі стебельця. Знялася над полем легка жовта хмаринка – пилок. Зраділо Пшеничне поле, сказало Вітерцеві: – Ця жовта хмаринка зараз на мої колоски сяде, і в них почнуть пшеничні зерна рости. А люди потім зберуть зерна, намелють з них борошна і напечуть смачного хліба. Велике спасибі тобі! – Он воно звідки та пшениця, що я бачив у мішках на Вітряку! – зміркував Вітерець. Він погойдав зелені стебельця і полетів далі. Летів Вітерець над селами, над містами, над різними країнами і думав: «Добре бути дужим. Я і пшеничні стебельця можу розгойдувати, і крила Вітрякові крутити. Але мені хочеться ще більшого: хай мене не тільки всі поважають, а й бояться!» Почав Вітерець дмухати з усієї сили, став холодний і сердитий. Це був уже не Вітерець, а великий Вітер. Він зламав вершину дуба, погнав далеко полем маленьке біле Козеня. Козеня заблукало й почало жалібно плакати: – Ме-ме... М-ме! Де м-моя мама? А мама Козеняти страшенно хвилювалася, аж доки діти не знайшли її наляканого малюка. Хвалько Вітер у цей час був уже далеко. Він летів над синім морем і надимав паруси на рибальських човнах. – Хороший Вітер! – раділи рибалки.– Попутний! Але Вітер усе дужчав. Почав заливати водою човни. Рибалки розсердилися. Вітер тепер заважав їм витягати сіті з рибою. Він зіштовхував хвилі одну з одною і горлав: – О-го-го!.. Я найдужчий у світі! Ніхто проти мене не встоїть. О-го-го!.. Але тут попереду з’явилось щось величезне, чорно-сіре. Завширшки воно займало півсвіту, а вершиною своєю підпирало хмари. Це була гора. Задавака Вітер ще ніколи це бачив гір і гукнув: – Гей, ти! Зійди мені з дороги, бо я тебе здмухну! Та величезна гора мовчала. Розлютився Вітер, надув щоки й кинувся на гору. І раптом – як вдариться об її кам’яний бік! Закричав, заплакав Вітер: – Ой, боляче!.. Ой-ой-ой! І став він знову зовсім маленьким, слабеньким-слабеньким Вітерцем. Пожаліло нерозумного хвалька сонечко. Визирнуло воно з-за хмари і, щоб Вітерець не помер, зігріло його. Набрався Вітерець сил, полетів пшеничні стебельця розгойдувати, Вітрякові крила крутити, білі паруси човнам надимати, добру славу в людей здобувати.

Хто це хлюпочеться у воді, аж весела луна ген за море котиться? Звідки це чути: – Фу-р-р! Ху! У-ф-ф! То малі слоненята Біф і Діф купаються у найпрохолоднішому чистому озері. Бо в їхній країні – Африці – почалася найбільша африканська спека. Плескалися Біф і Діф, обливали один одного водою зі своїх малих хоботів і не знали, що хтось за ними стежить. А то був крокодил Алігатор, що їхній дзвінкий сміх почув і аж з-за моря-океану приплив. Дивився він на веселих слоненят, потім до озера підповз і каже: – Ой, яке озеро гарне. І воно все ваше! А в мене, найкращого заморського Алігатора, нема такого... І з очей його на пісок покотилися сльози – великі, наче квасолини. – Не плачте, дядьку Алігаторе! – сказали Біф і Діф.– Ідіть до озера, купайтесь собі на здоров’я! Місця всім вистачить. А самі побігли наввипередки до лісочка зеленим листячком поласувати. Наїлися досхочу й знову до озера повернулися. А звідти – ой лишенько! – страшна паща визирає. Лютує зелений крокодил: – Геть звідси! Тепер це не ваше, а моє озеро! – Чи вам не сором, дядьку найкращий заморський Алігаторе? – аж плачуть Біф і Діф. – От і не сором. Бо в мене найгостріші зуби! Зазирнули слонята у пащу. Справді – отакенні злі зуби стирчать!.. Позадкували вони від заморського страховиська. А крокодил плескався в озері, фуркав і реготав їм навздогін: – Було озеро ваше, тепер моє! І попленталися Біф і Діф у далекі лісові нетрі. Туди, де ліани міцно пообплітали дерева, куди навіть сонечко не зазирає крізь велике пальмове віття. І залишилися там жити. Та от знову почалася страшенна спека. Така, якої навіть у Африці ні люди, ані звірі ще не бачили. Не витримали Біф і Діф. Покинули лісові нетрі і до свого найпрохолоднішого чистого озера подалися. Алігатор їх ще здалеку побачив. Гострі зуби вишкірив, регоче, аж захлинається: – Було озеро ваше,– га-га,– тепер моє! І на самісіньке піщане найпрохолодніше дно пірнув. Лежить, ніжиться. А коли випірнув, від здивування ледь водою не захлинувся. Над озером не колишні слоненята стояли, а вже дорослі великі слони Біф і Діф. То здалеку крокодилові вони здалися малими, як колись... – Ану вилазьте з озера! – сказав Біф. – І мерщій! – додав Діф. – Ні, ні,– затявся Алігатор,– це моє озеро, не ваше. – Що?! – скрикнув Біф.– Як-то «моє»? А наше – ні? І прогнали слони того Алігатора в його далеку заморську країну. Поповз він, плаче гірко. Сльози великі,, мов картоплини, на жовтий пісок котяться. Та ні Біф, ні Діф вже не йняли віри крокодилячим сльозам... Зайшли вони в своє рідне найпрохолодніше і найчистіше озеро: – Фу-р-р! Ху! У-ф-ф! Біф набрав у хобот води, линув на Діфа. Діф почекав, доки відвернеться Біф. А далі–ну поливати один одного! Тільки хлюпання над озером чути. А руді мавпи закричали' – І ми хочемо! А смугасті зебри попрохали: – І нам жарко! Навіть сонечко й те зітхнуло: – І мені самому вже спека дошкуляє! Стали тут звірята всі разом у озері купатися, борюкатися, обливатися. А тоді Біф і Діф набрали повні хоботи прозорої води та й почали сонечко поливати. Такі барвисті водограї над світом піднялися – уся Африка – і кучеряві негренята, і пташки, й звірята – разом під прохолодним дощиком пішли у веселий танок.

– Мамо,– сказало Лисеня,– я хочу намалювати щось красиве й подарувати тобі. – Але ж треба вміти малювати! – А я й так можу! – відказало Лисеня.– Купи мені альбом і фарби. Побігла Лисиця до лісової крамниці, принесла альбом, фарби і пензлика. – О, саме це мені й потрібно! – зраділо Лисеня.– Однак навіщо цей пензлик? Я маю прекрасного хвоста з китичкою на кінчику! Лисеня в холодочку малювало до полудня. Розвішало малюнки на сучках, гілочках, під берізкою поставило. – Гей, хто в лісі! –гукає.– Гляньте-но, що я намалювало! Зібралися звірі. І так і сяк роздивлялися малюнки, але що саме там було намальовано, не зрозуміли. Однак дехто засумнівався: – Може, воно так і треба?.. А мале Зайченя попрохало: – Намалюй, будь ласка, мене! Лисеня провело по білому аркушику кінчиком свого пухнастого хвостика – раз, два, три, чотири, п’ять... – Готово! – і відбігло вбік. – Так швидко? – здивувалося Зайченя.– А ти про мої вуса часом не забуло? – Ні! Ось поглянь! Глянуло Зайченя. Спереду, збоку, згори зазирнуло... Не пізнає себе! Аж сльози зблиснули: – Хіба я таке страшне? – Страшне, страшне! – каже Лисеня. Тоді Зайченя швиденько пострибало до лісового озерця. Зазирнуло в тиху воду й зраділо. – Ось яке я, справжнє Зайченя, а не той страшний звірюка на малюнку. Піду матусю порадую, який я в неї хороший! – Ну то й біжи собі! – образилося Лисеня.– Я ще й не так умію малювати. – А як? – поцікавилося Вовченя, що пробігало поблизу і почуло ту розмову.– Може, й мене намалюєш? Мене ще ніхто не малював!.. Не встигло Вовченя дух перевести, а Лисеня вже й каже: – Готово! Оце – ти! Вовченя набурмосилося: – Хіба це я? – А хто ж іще? – А де мої красиві великі вуха? – Он ті руді плями! – А де мої красиві гострі зуби? – Он ті сірі плями! – У-у-у! – розсердилося Вовченя.– Я не на руді і не на сірі плями схоже, а на свого тата – Ікластого Вовка! А за те, що піддурило мене, я тебе вкушу! – Ой, не треба! – дзявкнуло Лисеня. Підхопило альбом, фарби та чимдуж тікати! З переляку аж на греблю до бобрів заскочило. – Хто тебе отак налякав? – поцікавився Старий Бобер. – Вовчисько дурний! Я намалював його, а він гарчить: «Не так!» – То намалюй мене! Всівся Старий Бобер на пеньок. А Лисеня й не дивиться на нього. – Чом ти на мене не дивишся? – питає Старий Бобер. – Бо в мене гарна пам’ять! – копилить носика Лисеня.– Ось тут лише хвостиком підправлю... І готово! Глянув Старий Бобер на свій портрет. Засміявся: – Гей, Лисеня, ти просто папір брудниш, а малювати не вмієш! І малята-звірята навкруги засміялися. А цікава Сорока, що все це спостерігала, злетіла на землю, строкатим хвостом мазнула по аркушу – раз, два! – і скрекоче Лисеняткові: – Це ти! – Ні,– заперечує Лисеня.– Я Лисенятко. А це плями! А малята-звірята – ті вже просто регочуть... Тож Лисеня швиденько свого хвостика-пензлика підібгало й до мами побігло. – Мамо, мамо! – гукає.– Я вже, здається, розумію: спочатку треба вчитися!.. – Ой синочку,– зраділа Лисиця.– Добре, що ти зрозумів. Це для мене – найкращий подарунок.

Коли до лісу з вирію повернувся Соловейко, їжачок визирнув із своєї нірки під кущем глоду, чемно привітався і став чекати сутінок: він знав – увечері Соловейко неодмінно заспіває. І не помилився. Сіло сонечко, і їжачок почув ніжну трель: Тьох-тьох-тьох! їжачок склав голочки, заплющив малі свої оченята і слухав, слухав... А ніжні звуки змінювались дзвінкими, жалібні – радісними. Соловейко співав про те, в яких далеких краях він бував, як скучив за рідною землею, за своїм лісом, бо чужина – то завжди чужина. Соловейко не замовкав ані на мить аж до ранку. І їжачок просидів під кущем теж до ранку, слухаючи лісового співака. А перед сходом сонця до Соловейка прилетіла подруга, і вони почали мостити гніздо. Скоро там з’явилися зеленкуваті яєчка. Гніздо висіло на кущі низько над землею. Проте солов’ї не боялися їжачка. їм подобалось, як він уночі шарудів торішнім листям, як форкав, шукаючи жучків собі на вечерю. Тепер Соловейко вже не виспівував, бо народилися малі солов’ята. А їх треба було годувати, ловити комашок, дрібненьку гусінь. Та якось налетів сильний вітер, гойднув куща, і одне Солов’ятко впало на землю в торішнє листя. Воно не забилося, ні! Йому навіть цікаво було під кущем. Солов’ятко лише дивувалось, чому так хвилюються мама й тато, а особливо коли поблизу з’явилась якась велика руда тварина. Солов’яткові ця тварина сподобалася, і воно свиснуло: – Фі-ід! Ідіть сюди! Які ви гарні! Фі-ід! Однак, мабуть, ні мамі з татом, ні їжачкові та тварина не припала до душі. Бо Солов’ятко помітило, як їжачок згорнувся колобком, настовбурчив голочки і сердито форкнув: – Іди звідси геть, хитра Лисице! Я наскрізь проштрикну тебе оцими голками! – Но-но! – дзявкнула Лисиця.– Радій, що сита зараз. Бо з’їла б не тільки оце Солов’ятко! Я знаю, в тебе на животі немає голочок... – Все одно я тебе не боюсь! – скрикнув їжачок.– І це Солов’ятко не для тебе! Лисиця скривилася: – Начувайся, їжаче! Знай, колись я ще завітаю до вашого лісу! Солов’ятко зростало на землі. їжачок склав із сухого листя йому м’якеньку перину. Вони швидко подружилися. Мама й тато приносили Солов’яткові ягідки, а їжачок – жучків. їжачок навіть підходити нікому не дозволяв близько до Солов’ятка – ні зайцям, ні білочкам, ані бобрам, щоб випадком хтось не скривдив пташеня. І вдячне Солов’ятко наспівувало їжачкові найкращих пісеньок, яких чуло від тата. А тато сідав на гілку і пильно слухав. – Ні, синку, оцю пісеньку треба співати не «тьох-тьох-тьох, віть-віть-віть!», а «віть-віть-віть, тьох-тьох-тьох!» Чуєш, так набагато краще! – Чую, тату, чую! – погоджувалося Солов’ятко і виспівувало для їжачка пісеньку так гарно, як тільки вміло. А дні минали, і Солов’ятко навчилося не тільки співати, а й літати. Поблизу куща глоду росла мала сосонка. Солов’яткові вона дуже подобалась: – Сосонка подібна до тебе! - схвильовано сказало воно їжачкові.– Така ж колюча, але добра й ніжна! * Солов’ятко злітало на сосончину гілочку й питало: – Що заспівати тобі, їжачку? їжачок сідав зручніше під кущем і казав: – Коли твоя ласка, оцю: «Віть-віть-віть, тьох-тьох-тьох!» Вже вечори похолоднішали, вже зелене листячко поруділо. Солов’їна сім’я пристала до великого пташиного гурту. – До побачення, їжачку! – гукнули солов’ї.– Ми летимо у вирій, до теплих країв, бо вже скоро зима. – На ту весну я заспіваю тобі ще кращих пісень! – пообіцяло Солов’ятко. Непрохана сльозинка скотилася в їжачка з очей. Він ще довго стояв під кущем і махав солов’ям лапкою, хоч і не бачив їх, бо трошки короткозорий був... У лісі все холоднішало. Але було якось незвичайно сухо. І найменшого дощику не випало. – Біда буде, буде біда! – скрекотала Сорока. Ніхто їй не вірив. Однак лихо прийшло тоді, коли всі нарешті зітхнули: на обрії пливла хмара! Вона росла, густішала. Назустріч їй збігалися інші хмари. Чорні. – Ховайтеся! – скрикнула Сорока.– Буде осіння гроза! І справді. Раптом спалахнуло півнеба, й гаряча блискавка поцілила в ліс. Запалала вершина старого дуба. Обгоріла гілка впала на суху траву. І вже зажевріли кущі, де зростали влітку малі солов’ятка. – Тікайте, тікайте! – скрикнула Сорока. Все, що було живого в лісі, побігло, поповзло, полетіло далі від страшного лиха... І їжачок теж побіг на своїх коротеньких ніжках. ...Коли він повернувся до рідного лісу, то не впізнав навкруг себе нічого. Одні обгорілі стовбури та кущі полишило після себе зле полум’я. Не стало й сосонки, що її так любив Соловейко. «Все одно я залишуся тут! – сказав сам до себе їжачок.– Адже коли навесні повернеться моє Солов’ятко, воно не впізнає свого рідного лісу і, як я не зустріну його, полетить собі далі». Їжачок розкидав чорне хрустке листя од своєї нори, а потім побіг у вибалок – за свіжим, осіннім. Бо нору треба було гарненько прикрити, щоб холод не заходив, сніг не залітав, а навесні вода не затекла. Коли їжачок повернувся з листям, що було густо наколоте на його голочки, він побачив біля нори Лисицю! – Ага,– зловтішно сказала Лисиця,– а я вже думала, що не впіймаю тебе. Я зголодніла, і мені не страшні тепер навіть твої колючки-голочки! Їжачок завмер. Лисиця могла покотити його, знесиленого, у вибалок, схитрувати якось, щоб він зненацька випростався. І гострі голочки вже не порятують його... Що тоді станеться із Соловейком? Він же не впізнає свого лісу, того найріднішого місця під обгорілим кущем глоду, де він ріс і співав своїх пісень! І, бездомний, він полетить собі далі. Хоч би одна-однісінька зелена гілочка залишилася поруч, тоді б Соловейко звив собі гніздечко отут! А Лисиця вже занесла кігтисту лапу над їжачком: – Ось я тебе зараз... Тоді їжачок зібрав усі свої сили і звелів сам собі: – Стань-но сосонкою! Хай Соловейко щасливий буде!.. – Що таке? – скрикнула злякана Лисиця.– Це ж сосонка, а не їжачок! Краще піду я звідси, бо це, певно, зачарований ліс!.. І вона назавжди втекла звідти... А навесні з вирію повернувся Соловейко. Він перелітав з обгорілого куща на кущ і тужно витьохкував: – Невже це мій рідний ліс? Як гарно тут було торік улітку! А може, це не мій ліс?.. Полечу Далі, бо навіть їжачка немає, а він би неодмінно мене зустрів! Соловейко злетів у небо, щоб востаннє глянути на згарище, і враз угледів внизу маленьку зелену сосонку... – Ні, нікуди я не полечу! – вирішив Соловейко.– Тут жив мій найкращий друг їжачок! А це та сама сосонка, що так схожа на нього! Колюча, але ніжна й гарна! Він спустився під сосонку і дзьобиком став знімати торішнє жовте сухе листя, наколоте на голочки. Це було те саме листя, котре ніс їжачок собі до нори... – Із цього листячка я зів’ю собі гніздечко! – сказав Соловейко. І коли сонечко, йдучи на спочинок, востаннє торкнулося промінцями обгорілих стовбурів, Соловейко заспівав... І навіть почорнілі кущі слухали його. А від їхніх коренів піднімались живі зелені пагінчики. І трава зачудовано зводила гострі стебельця, проштрикуючи сірий попіл. І Соловейкові здалося, що то не сосонка принишкла, слухаючи його пісеньку, що то слухає сам їжачок...

Малий цікавий Реп’яшок ріс на пустирі за будинком. Ніхто туди ніколи не приходив, бо там і злої Кропиви повно було, й густих Лопухів, і каміння гостре лежало. І Реп’яшкові сумно було. Ні з ким навіть словом перемовитись. Сякі-такі новини почути. Реп’яшок питався в Кропиви, яка найбільше від усіх привертала до себе увагу і коли що – безжально кололася: – Шановна Кропиво, що чути, що нового в світі? Зла Кропива нервувала: – Ну, чого пристаєш, ніби справжній Реп’ях? Які в нас новини? Навіть вжалити нікого! Тож коли на пустир завітав веселий Рудий Пес, що був до всього цікавий, Реп’яшок, не роздумуючи, вчепився йому у хвіст. Гей, скільки цікавого одразу побачив Реп’яшок! Стільки вулиць, завулків і навіть одну площу! Сидячи у Рудого Пса на хвості, Реп’яшок ганявся за кішкою, тікав від тролейбуса і, нарешті, помчав на шкільне футбольне поле, де хлоп’ята ганяли м’яча. Там Реп’яшків Рудий Пес побачив свого чорного колегу, і вони почали знайомитися. – А я сьогодні потрощив цілу купу смачних кісток,– похвалився Чорний Пес. – Хе, а мене запрошують у кольоровому кіно зніматися,– я ж он який рудий! – Зате в мене на хвості Реп’ях більший од твого! Рудий Пес глянув на хвіст свого колеги, потім на свій – ні, не збрехав Чорний Пес! Реп’яшок, що сидів на хвості у Рудого Пса, захвилювався: – Я вже не малий! – крикнув він. Але Рудий Пес не почув його тоненького голоска. Він підбіг до школярика, що грав за воротаря, потерся йому ззаду хвостом об штани, і Реп’яшкові нічого не залишилося, як перейти до нового господаря. Адже навіщо нав’язуватися, коли тебе вважають зайвим... Задзеленчав дзвоник. Школярик підтягнув штанці й помчав до школи. І Реп’яшок потрапив на урок. Тут було ще цікавіше. Школярик ні хвилини не міг всидіти спокійно за партою. Він дав щигля школярикові, що сидів позаду, і миттю дістав здачі. Потім став штовхати ногами свого сусіда, так Щ° ?ЄП яшок ледь не зачепився за його штани. Але тут учитель сказав: – Миколо, чого це ти весь час крутишся? Мабуть, добре урок знаєш, відповідати хочеш? Тож виходь до дошки! І Реп’яшок опинився біля дошки. Вчитель запропонував: – Розкажи нам, Миколо, що ти знаєш про Африку? Микола довго мовчав, набирав більше повітря в легені. «Певне, хоче якнайкраще відповісти»,– вирішив Реп’яшок. А Микола сказав: – Там живуть білі ведмеді! Ой, як реготав увесь клас! Реп’яшок не знав, у чім справа, але подумав: «Добре, що я ззаду до штанів причепився. Все ж таки не з мене сміються!» А вдома школярикова мама дала доброго прочухана синові і за двійку, й за брудний одяг. – Лишенько моє! – бідкалась мама.– Воно ще й у реп’яхах. Знов десь байдикувало! – Я не байдикував, а займався своїми справами! – пручався син. А Реп’яшок образився: «Хіба це погано – бути Реп’яхом?» Але він не встиг навіть як слід заперечити, бо мама зняла його із штанів і хотіла викинути,– як тут задзвонив телефон. Мама машинально поклала Реп’яшок на стіл та й забула про нього. Ввечері Реп’яшок дивився телевізор. Він бачив футбол, концерт, а з передачі «На добраніч, діти!» дізнався, що білі ведмеді живуть не в Африці, а на холодній Півночі... Вранці школяриків тато на хвилину присів до столу, взяв якісь папери, і Реп’яшок вчепився йому у піджак. «Цей піджак личить мені,– вирішив він.– Ми одного кольору, і я майже непомітний на ньому!» Того дня Реп’яшок був на роботі в конторі. При ньому підписували папери. Він чув багато телефонних розмов про різні справи і навіть відвідав три засідання! А ввечері мама сплеснула руками: – Ой, лишенько мені! Де тільки мої мужчини бувають! Вчора син, а сьогодні чоловік у реп’яхах! Але тато заперечив: – Я не байдикував, а займався своїми справами! Однак мама не стала слухати татові виправдовування. Зняла Реп’яшка з піджака і викинула його геть через вікно – аж у бур’яни. Ще летячи у повітрі, Реп’яшок побачив знайомий пустир – Лопухи, Кропиву, каміння і того ж самого Рудого Пса. Та хіба Реп’яшку цікаво було б на старому місці? «Ой,– завмерло серце у Реп’яшка,– невже мені доведеться знов слухати набридлі сварки злої Кропиви з Лопухами й камінням?» Та, на щастя, він упав на спину Рудого Пса. Пес вибіг за ворота й весело загавкав на новий автомобіль. Пригоди Реп’яшка продовжувались!

Хмаринки пливуть у небесній блакиті. Хмаринки... Он – схожа на білу троянду. Там он – як корабель з вітрилами. А на самісінькому обрії – наче рожеве дерево летить, махає дивним віттям... А й справді – було таке Дерево. Росло на нашій землі, тягнулося до чистого неба і мріяло: – В мене віти – мов крила. Та й на інших я не схоже. Бо рожеве. Ой, коли б хто знав, як набридло мені тут! Кожен день ті ж самі берізки та ясени... Вітре-вітрило, чародію небесний, понеси мене в небо, кудись на край світу, тільки далі від нашого лісу! – Це я мо-о-жу! – зашелестів у лісових вершинах Вітер.– Це я мо-о-жу! А чи не жалкуватимеш потім? Бо я й сам не знаю, де опущу тебе... І ще знай: чарівна сила моя діє лише раз... – Ой Вітроньку,– благало Дерево,– мені все одно, де жити, тільки б з хмарками привітатися, далі від нашого лісу залетіти! – Гар-а-а-азд! – погодився Вітер.– А тепер трима-а-ай-ся! Він розігнався, вхопив Дерево за віти, видер з корінням і поніс до хмар. А воно раділо: – Ой, як гарно! Хай усі бачать, що й дерево може, як птах,літати! Хай усі знають: в якій землі захочу, там і пущу коріння! І поніс Вітер те Рожеве Дерево над озерами й морями, над горами й лісами. А коли зморився в дорозі, опустив його біля теплої річки – корінням у якусь ямку. Дмухнув, присипав вогкою землею: – Рости на здоров’я! В мене справ – не перелічити. Прощавай! Роздивилося Рожеве Дерево навкруг себе. Райдужні пташки літають, високі, без жодної гілочки дерева ростуть – тільки на верхівках велике, як лопух, листя хитається. Прудкі руді звірята з довгими хвостами з дерева на дерево скачуть. Спека – аж трава у полудень ж ухне. І нічого схожого на рідний ліс. Ні білих берізок, ні ясенів, ні набридлого Соловейка. Рожеве Дерево перезнайомилося з усіма сусідами та й стало собі рости. Виявилося, що непосидючі руді звірятка звалися мавпочками. Вони чіплялися хвостами за гілки, весело розгойдувалися, злазили на самісінький вершечок. Райдужні пташки пронизливо галасували, свистіли вдень і вночі. Незабаром на Рожевому Дереві дозріли зернятка. Тепер воно чекало, коли навколо зашумлять дрібним листом рожеві парості – його маленькі діти. Та зернятка падали в розпечений грунт і, мабуть, всихали там. Жодної парості не з’явилося поруч. І це дуже непокоїло Дерево... Минав час. Рожеве Дерево почало вже забувати свій ліс. Колишнє життя здавалося йому давнім сном, сивою казкою. Але одного тихого ранку воно несподівано побачило на своїй гілці сіренького Соловейка і жовтогарячу Іволгу! Дерево зраділо: – І вам теж набридло серед берізок та кленів? Хочете тут оселитися? – Ні, зовсім не набридло! – відповів Соловейко.– Просто в наших краях зараз холодно. Зима! І Соловейко з Іволгою почали шукати комашок – вони зголодніли в довгій дорозі. Другого дня Рожеве Дерево знову спитало: – Чому ви не співаєте, як оці райдужні пташки? Хіба вам тут не подобається? – Ми співаємо тільки в себе, на рідній землі! – відказав Соловейко. Пташки гостювали кілька місяців, а там почали збиратися в дорогу. – Вже надходить весна! Тепло стане в нашому лісі! – раділа Іволга. – Як гарно, коли гілочки прикрашаються бростю, коли зелене листячко полонить увесь ліс! – мріяв Соловейко. Дерево слухало пташок, а далі тихенько попрохало: – Я одне тут.– В його шелестінні Соловейко з Іволгою почули сум.– Діточок немає... Візьміть, будь ласка, мої зернятка – киньте їх в тому лісочку, на тій самій галявині, де я народилося... І знову минав час. Тепер Рожеве Дерево щороку нетерпляче чекало Соловейка й Іволгу: – Ну, як там? Чи проклюнулися з моїх зерняток малі діти, чи живі-здорові? – Проклюнулися! Ростуть, зеленіють, живі и здорові! А такі милі та гарні. Вам кланяються, У гості до себе запрошують! Одного дня до Дерева навідався сам чародійник Вітер: – Як тобі в цих місцях? Переказували мені – не дуже добре. – Хочу додому, на рідну землю...– зашелестіло Дерево кожною гілочкою. – Але я ж казав тобі, моя сила діє лише раз. Чому ж ти тоді не послухало? – Хай шумлять восени холодні зливи, хай лютує мороз узимку,– хочу до рідного лісу! Вітер схвилювався. Війнув крилами. – Добре, спробую якось тобі зарадити! ...Хмаринки пливуть у небесній блакиті. Хмаринки... Он – схожа на білу троянду. Там он – як корабель з вітрилами. А на самісінькому обрії Дерево Рожеве летить, тріпоче дивним віттям. Рідну землю вітає.

Жила собі в лісі стара Сова. Одного разу, коли сідало сонечко, вона прокинулася, розплющила великі жовті очі й солодко позіхнула: — Як гарно в лісі поночі... От якби сонце сховалося назавжди! — Що?!—скрикнула Сорока. Вона саме вкладалася спати й почула останні Совині слова.— Що? Сонце?.. Назавжди?! Сорока стрепенулася, майнула чорно-білими крилами і полетіла до своєї доброї знайомої — балакучої Синиці. — Чули, ви чули? — зацокотіла Сорока.— Стара Сова,— а вона ж мудра птиця!—сказала: «Сонце сховалося назавжди!» Вже ніколи не буде в нашому лісі дня! Ледве дослухавши Сороку, Синиця подалася до приятельки Зозулі. — Новина, велика новина,— заторохкотіла Синиця.— Шановна Сорока тільки-но переказала мені слова старої Сови,— а вона ж мудра птиця! — «Сонце сховалося назавжди!» Тієї ж миті лісові телеграфісти дятли відстукали тривожні телеграми в сусідні ліси. — Всім, всім, всім! Слухайте, слухайте, слухайте! Сонце сховалося назавжди!.. — О! — сказала стара Сова.— То, виходить, од мого слова сонце сховалося назавжди!.. І вона набрала такого величного та мудрого вигляду, що сам пихатий Пугач не витримав і гукнув: — Слава мудрій Сові! А понурий Сич, якому заздро було, що не він перший це сказав, подав знак Сичисі й сиченятам,— всі вони разом хававкнули: — Хай славиться мудра Сова! Хай славиться володарка всіх птахів! Той поклик луною пішов по лісу. На деревах зчинився неймовірний гамір. Нічні птахи злетіли в повітря. Сови та сичі шугали між деревами, страхаючи денних птахів світлом своїх банькатих яскраво-жовтих очей. На болоті галасували невсипущі чаплі, ревли болотяні бугаї. У лісі їм допомагали пугачі: — Пу-гу! Пу-га! Налякаєм ворога! Навіть ліниві дрімлюги стрекотали: — Нумо, прокидайтеся, годі спати! В темряві віднині станем панувати! А денні птахи посмутніли, принишкли. Веселі іволги, моторні берестянки, дзвінкоголосі вівчарики — ніхто не міг заснути. У гніздах плакали, пищали пташенята. Батьки заспокоювали їх, а самі з тривогою думали: «А що, коли стара Сова сказала правду? А що, як сонечко ніколи більше не вийде в чисте небо?..» Сови, сичі та пугачі заходилися зганяти денних птахів до дупла старої Сови. Незабаром там зібралося все птаство. — Слухайте, слухайте! — загукали сичі.— Промовлятиме наша мудра Сова. І Сова, набундючившись, мовила: — Віднині в лісі день буде чорний. Тепер ми, нічні птахи, господарі тут. Усі мусять нам коритися. — Славте нашу володарку! — загукали сичі й пугачі і перші почали:—Слава старій Сові! Слава наймудрішій птиці! Сонце більше не з’явиться! Денні птахи збилися докупи й мовчали... І раптом звідкись почулося тоненьке й задерикувате: — А я не вірю, що сонечко зайшло назавжди! Нічні птахи від несподіванки замовкли, денні попіднімали голови... — Схопити зухвальця і негайно привести до мене! — звеліла стара Сова. — А навіщо приводити, я й сам прилечу! Малий жовторотий ІЦиглик сів на гілці поруч із старою Совою і задерикувато кинув: — Красне сонечко знову зійде. От як! Запала тиша... Але за мить нічні птахи отямилися: — Судити зухвальця! Судити негайно! Сонце зайшло назавжди! Слава мудрій Сові! Люта Совина сторожа вхопила веселого Щиглика й поставила в коло суддів: Пугача, Сича та Дрімлюги. — Вигнати його з лісу,— ліниво почав Дрімлюга. Але Сич перебив: — Треба кинути зухвальця в печеру до Кажана! Совина сторожа заходилася виконувати вирок. І саме в ту хвилину на сході поза лісом з’явилася вузенька червона смужка! — Гляньте, гляньте! — радо защебетали денні птахи.— Світло! Смужка все більшала, веселішала. І ось вранішня зоря залляла рожевим сяйвом дерева, вмиту росами землю... Посліплі нічні птахи метнулися в схованки між гілок, по дуплах. Далі всіх сховалася Сова. А сонечко велично піднімалось у блакитне небо, посилаючи на землю свої теплі промені. Бо хіба під силу кому-небудь в світі погасити його?

Мати Дика Качка знесла навесні синюваті яєчка. Сталося так, що їй треба було відлучитися від гнізда. Коли Дика Качка повернулась, у гнізді, крім її яєчок, з’явилось іще одне – велике. Дика Качка не засумувала. Навпаки. Вона навіть зраділа. Це була вчена Дика Качка. Вона сказала своєму чоловікові Дикому Селезню: – Я певна, з цього яєчка виросте білий Лебідь. Колись уже таке було. Я сама чула. Про це навіть у старовинній книжці є! І справді. З яєчок Дикої Качки вилупилися сіренькі каченята, а з великого – синок з довгою шиєю. Батьки відразу назвали його Лебедятком і годували цього синка краще за інших. Усі каченята хапають зелену ряску та жучків-черв’ячків, а воно чекає, доки перед ним щось смачне покладуть. Качата наввипередки від зорі по озеру плавають, а Лебедятко відпочиває. Боїться зморитись, захекатись. Літають каченята з озера до лугу. А наше Лебедятко іде собі переваги-ваги, угору й не дивиться. – Не лети, дорогий,– турбуються батьки.– Пір’ячко розгубиш. До осені виросли качата – веселі всі, дружні. – Час, час нам летіти,– крячуть.– У теплі місця мандрувати. Братику, піднімайся з нами! А братик ні з місця. Дивляться на нього батьки – власним очам не вірять: ростили-кохали Лебедя, а виріс жирний ледащо Гусак... Такий ледащо, що й їжі шукати сам не хоче, і плавати не бажає, і літати не вміє. І взагалі не розуміє, навіщо він на білому світі живе.

Цікавий промінець, що тільки-но прилетів од сонечка, зазирнув у мале віконце. За віконцем було темно і, здається, порожньо. І раптом – фр-р! Щось стрибнуло, блимнувши двома зеленими вогниками, і щось – крак! – упало й розбилося... – Хто тут? – спитав тонким голосом Промінець, вдивляючись у темний куток. – Фр-р! Це я–Кіт! Зелені вогники визирнули з пітьми. Виявилося, це очі. – А ти хто? – Я – Промінець! Що ти робиш тут, Коте? – Стережу комору од хитрого Мишеняти. В коморі ж є кільце смачної ковбаси! – Який ти дбайливий! – з повагою сказав Промінець.– А чом ти увесь чорний, а писок у білому? Кіт облизнувся і хитро примружив зелене око: – Це я перевіряв, чи добру сметану купила господиня... А тобі яке діло? – схопився Кіт і вигнув трубою пухнастого хвоста.– До комори чужим не можна заходити! – Вибач,– зніяковів Промінець і шугнув у віконце. Перелетів через двір і за мить опинився на Дереві. Гей, як добре було гратися зеленим листячком, стрибати з гілки на гілку! Кожен листок хотів, щоб і його помітив Промінець. – Який теплий Промінчик! – раділо Дерево.– Щойно тільки дощик накрапав, а вже й сонечко визирнуло. Нічого в світі кращого немає, як дощик і сонечко. Я знову зеленію і росту! «Що воно таке – дощик? – подумав Промінець.– Це було, мабуть, до мого народження. Через те я й не знаю, що таке дощик!» І майнув з Дерева на купу землі й гілочок. Раптом купа, заворушилася, і звідти визирнули якісь малі чорні комахи з вусиками. Вони пильно глянули на мокрі дерева, на Промінець, порадилися між собою і гукнули до когось: Виходьте! Дощик перестав. Сонячний Промінець кличе до роботи. «Дивно як,– подумав Промінець.– Я не кликав... Я мовчав. І чому зеленому листячку дощик подобається, а цим комахам – ні?» – Хто ви такі? – спитав Промінець. – Мурахи! – гордо відказала одна комашка. – До роботи, ставайте до роботи! – гомоніли мурашки й розбігалися на всі боки. За хвилину хто тягнув до своєї хатки-купи величезну билину, хто жука, а хто котив з-під землі на сонечко білі кульки, в яких сиділи малі мурашата. Це було так весело, що Промінець подумав: «Треба й мені пошукати якоїсь роботи». – Пробачте, як вас звуть? – чемно спитав Промінець. Комашка розплющила очі, солодко позіхнула й розправила гарні крильця: – Я – Бабка! – Виходьте із схованки, дорога Бабко! – сказав Промінець.– Дощик уже перестав! Бабка визирнула з-під куща: – Ой, як хороше всюди! Це тому, що всі раді мені. Я – дуже гарна. Вона злетіла високо – вище дерева, вище будинку. Бабка була й справді така гарна, що Промінець і собі полетів за нею. А внизу бігали малята. Вони кричали: – Яка гарна Бабка! – А Промінець іще кращий! Бабка почула це й насупилась. Вона не любила, коли хвалили інших. Але тут вона помітила внизу квіти й зраділа: – Вони майже такі гарні, як я. Це, мабуть, м°ї родичі. Полечу до них. І Бабка опустилась на найкращу квітку. Промінцеві хотілось ще погратися з Бабкою, але йому не подобалось, що вона так хизується своєю вродою. І Промінець згадав, що мав знайти собі роботу... Аж ось він побачив попереду багато-багато дерев. Це був сад. Посеред дерев, де рясніли стигло-червоні яблука, темно-сині сливи, жовті груші, стояв невеличкий будиночок під череп’яним дахом. Крізь гілки крислатої яблуні Промінець зазирнув у вікно... У кімнаті біля вікна стояв стіл. За столом сидів Сивий Чоловік і щось писав. – Промінець! – зрадів він.– Гляньте-но. Промінець! А я й не помітив, як дощик ущух. – Скажіть, будь ласка, а що таке – дощик? – спитав Промінець. І Сивий Чоловік сказав: – Це коли хмарка дарує землі чисті прохолодні краплі і від них усе росте... А тепер, Промінчику, розкажи мені, де ти був, що робив? Промінець став згадувати: – Спершу я познайомився з Котом, що стеріг кільце ковбаси... Потім з мурахами. А вони сказали, що я кличу їх до роботи. Хоч я мовчав... Іще грався з гарною Бабкою. Але мені соромно. Усі щось роблять, тільки я – ні... Сивий Чоловік усміхнувся: – Який ти щиросердий, Промінчику, і який теплий! Скачи-но краще мені на щоку. Який ти ласкавий! Ось чому тобі радіють усі. Оце і є твоя робота. Сивий Чоловік заплющив очі. А коли розплющив, то побачив, що Промінець уже грається, танцюючи по білих аркушах на столі. Потім він ковзнув по стелі, стінах, по книжках, злетів на кришталеву вазу з квітками... І Чоловік сказав: – Лети, лети, Промінчику. Лети далі. Ти ж тепер назавжди залишишся в моїй казці. І, може, комусь стане тепло й радісно від неї...

У Соловейка з Солов’їхою народилось напрочуд здібне пташеня! Така звістка рознеслася по всьому лісу. – Це пташеня співає не тільки посолов’їному, а й подроздиному, і як вівчарик може, а захоче, то й як зяблик утне! Всі сусіди, близькі й далекі, зліталися послухати спів талановитого Солов’яти. Дрізд схвально кивав: – Йому треба було народитися Дроздом! – Ах, як чудово! – захоплювалась Очеретянка.– Це Солов’ятко співає ну чисто як наші уславлені співаки. – Та що ви! – не погоджувалася Мухоловка-пістрявка.– Що ви! Воно здібніше за них. Вівчарик – той тільки як вівчарик, Іволга – тільки як іволга виспівує, а це Солов’ятко може співати, як усі вони! Тільки й мови було в лісі, що про новий нечуваний талант. – Кому з майстрів ви довірите навчати вашого сина? – питали птахи в Солов’я і Солов’їхи. – Важко сказати, важко сказати! – гордовито відповідали батьки.– Та тільки не нашому Солов’ю Дзвінкоголосому! Синочку його співи вже давно набридли... І ось малята-дрозденята почали вчитися у найкращого дроздиного співака, юні вівчарики – у чудових співаків-вівчариків, інші, звичайні, солов’ята – у Солов’я Дзвінкоголосого. А наше пташеня на світанку вирушало в сусідні ліси показувати своє мистецтво. Правда, іноді воно брало уроки у знаменитих пташиних співаків. Трошки повчилося в Іволги. Трошки в Зяблика. Якось посиділо на уроці у Вівчарика. Слава про Солов’ятко, яке майстерно вдає інших птахів, рознеслася по лісах. Звідусюди його запрошували, скрізь захоплено приймали. Непомітно промайнуло літо. Багато птахів збиралося летіти у вирій. І Солов’ятко надумало дати останній, прощальний, концерт. Слухати його зібралася сила-силенна лісового народу. Солов’ятко під їхнє дружнє щебетання злетіло на гілку. Йому хотілося відразу ж полонити своїх слухачів, і воно залилося швидкою треллю славки-чорноголовки. Потім несподівано запищало, як жовтогруда вівсянка, засвистіло дзвінко й сумно, як вівчарик. Солов’яті здавалося – ніколи ще не співало воно так гарно, зовсім як інші птахи. І, запишавшись, урочисто розкланялося. Проте слухачі мовчали... І раптом пронизливо засвистів Зяблик: – Коли мале пташеня наслідує інших співаків, це може тішити. Але такий дорослий Соловей повинен співати по-своєму! Солов’ятко глянуло на себе й обімліло. Літаючи з лісу в ліс, воно й не помітило, як виросло! Звідусіль линув незадоволений свист, лящання, тенькання. Дятел сердито постукав носом по стовбуру дерева і, коли стало трохи тихіше, сказав: – Ти покажи нам своє, солов’їне, мистецтво! Солов’ятко спробувало раз, вдруге, утретє і... не змогло! Тоді воно від сорому зірвалося з гілки і, не оглядаючись, гайнуло у рідний ліс. Ніколи не бувало з ним такої ганьби! Але й серед своїх йому не полегшало. Виявилося, що однолітки його виросли і кожний по-своєму співає тепер краще, ніж хвалене Солов’ятко. Тоді співак полетів до відомого Солов’я Дзвінкоголосого, щоб той виручив його з біди. Славетний митець прослухав Солов’ятко і похитав головою: – Допомогти, на жаль, не можу. Надто пізно. Ти вже втратив свій власний голос!

Жило собі в зоопарку Слонятко. Воно мало великі грубі ноги й маленького хвостика. Про хобот я вже не кажу: він був смішний. А очі Слоняткові завжди із заздрістю дивились на сусідню огорожу, де жила Страусиха із своїми страусенятами – найкраща танцюристка в зоопарку. Неподалік від зоопарку стояв дім, звідки часто линула гарна музика. Почувши музику, Страусиха говорила своїм страусенятам: – Нумо всі до танців! Жвавіше підіймайте ніжки! Вище!  Ой, як заздрило страусенятам Слонятко! Воно ладне було й цукерок зректися, аби навчитися й собі до ладу вимахувати ніжками й легко присідати і обертатись навколо себе. І вночі, щоб ніхто не бачив, Слонятко стало вчитися танцювати. Але це не сподобалось лютій мавпі Горилі. – І чого ти гупаєш своїми ножиськами! – сердилась вона.– Сон мені такий цікавий про африканські джунглі перебив. Танцюєш, як Слон! І Слонятко, тяжко зітхнувши, кинуло танцювати. Але одного дня воно таки зважилось і попрохало найкращу в зоопарку балерину Страусиху: – Чи не могли б ви й мене навчити танцювати? Страусиха прискіпливо оглянула пухкенького Слоника й промовила: – Стань-но на одну ногу, а другу зігни в коліні. – А третю ніжку? Що мені з третьою ніжкою робити? – занепокоїлося Слонятко. – З якою третьою? – розгнівалась Страусиха. – Ось із цією! – Слонятко підняло третю ніжку.– У мене ж іще одна ніжка є,– боязко зауважило воно, тупцюючи всіма своїми чотирма ногами. – Ох,– розгнівалась Страусиха.– Кому потрібні чотири ноги! Ти тупцюєш, як Слон! Он глянь, як танцюють страусенята! Слонятко мало не заплакало... Але жоден Слон іще ніколи не зрікався того, що намірився зробити. І наше Слонятко теж, хоч і мале було, та вперте. Придивилося воно, як сторож увечері зачиняє за ним велику клітку... І якось на світанку зняло хоботом защібку й нищечком вийшло з клітки. Боязко озираючись, щоб часом хто не помітив його, Слонятко подалося в той бік, де стояв великий дім із широкими вікнами і звідки з ранку до вечора лунала музика. Якби воно вміло читати, воно помітило б напиб: «Балетна школа». Слонятко поторсало хоботом ручку на дверях. Не відчиняються... «Мабуть, ще рано, почекаю в скверику»,– вирішило воно. І коли нарешті почулась музика, Слонятко подалося до будинку. Серце в нього калатало... Але що це? Воно не могло втиснути в двері навіть голову! Спробувало повернутись – але пройшов лише куценький хвіст! Яка невдача! Що ж робити? Слонятко зазирнуло у велике вікно до кімнати. Там під музику танцювали дівчатка, і кожна трималась довгої жердини вздовж стіни, то присідаючи, то підіймаючи стрункі ніжки. Слонятко й собі стало присідати, по черзі підіймаючи ноги, йому навіть краще було тут, на вулиці,– вільно, і така гарна музика линула з вікна! Слонятко озирнулось – чи бачить хоч хтось, як гарно воно танцює! Справді, неподалік стояли хлоп’ята з портфелями – тільки вони реготали: – Ой, яке Слоненя! – Гляньте, воно танцює! Як смішно! Слонятко знітилося і попленталося в зоопарк до своєї клітки. А вночі, коли всі звірі й птахи поснули, воно гірко заплакало. А потім довго тяжко зітхало й витирало хоботом сльозинки, аж поки не розвиднілось. А вранці до його клітки підійшов чоловік, що був найголовнішим у зоопарку,– всі його завжди слухалися. Він був не сам, а з сивим невеличким дядечком у брилі. Слонятко злякалось. Може, найголовніший у зоопарку чоловік вже знає, що вчора воно без дозволу ходило до міста, і гнівається? Поки Слонятко розмірковувало, дядечко в солом’яному брилі взяв його з клітки і повів з собою. Вони йшли містом, і всі давали їм дорогу – навіть тролейбуси, що були високі й товсті, наче дорослі слони. «І як воно так сталось? – здивовано думало Слонятко.– Куди ж це ведуть мене?» Воно не знало, що Сивий Чоловік ще вчора помітив його з вікна трамвая, коли воно танцювало, і довго розшукував його... І ось Слонятко побачило величезний будинок – круглий, навіть даху не видно. Слонятко вільно пройшло у ворота. Там, всередині, у клітках сиділи гривасті леви, смугасті тигри, бурі ведмеді. Вони цікаво й доброзичливо оглядали Слоника і вурчали. То в них було за вітання. За хвилину Слонятко стояло на круглій площадці, всипаній піском, як африканська пустеля. Площадку огороджувала низенька стінка, а за нею на всі боки аж під самісіньку стелю підіймались крісла. – Ти в цирку. І зараз ми почнемо урок! – сказав Чоловік, що привів його, і дав знак музикантам.– А ти, Слонятку, слухай уважно музику і роби, що я тобі казатиму. Спочатку навчись згинати правильно ніжку... Так наше Слонятко стало жити і вчитись у Сивого Чоловіка. Ох, і нелегко ж йому було, хоча воно й дуже любило танцювати. Сивий учитель якось навіть розсердився на нього. Це було тоді, коли Слонятко навчилося ставати на дві передні ноги, а задніми метляти високо в повітрі. Слоняткові здавалося на радощах, що воно може й на голову стати. І справді, зробило так! Але тієї ж миті з таким гуком гепнулося на спину, що музиканти кинули грати і злякано позбігалися вниз. Ой, як боляче і соромно було Слоняткові, воно навіть очі звести боялося. – Хто ж це, танцюючи, стає на голову? – дорікав йому Сивий Чоловік.– Це дуже негарно! Я тебе вчу танців, а не акробатичних вправ. Адже скоро в нас прем’єра. Такого слова Слонятко ще ніколи не чуло. І вночі спитало Смугастого Тигра, що воно означає. – О! – вражено блимнув жовтими очима Смугастий Тигр.– То ти вже виступатимеш?! Так називається перший виступ.– Він іще хотів щось сказати, але, мабуть, не зумів, бо тільки незручно якось переступив з лапи на лапу. Та Слоняткові й не треба було нічого казати, в нього й так серце похололо. І от настав день прем’єри. Слонятко зазирнуло крізь дірочку в завісі... Цирк був повнісінький. На арену вийшов високий красень у чорному блискучому костюмі і оголосив, що зараз виступатиме незвичайне Слонятко. Слонятко-танцюрист! Світло від прожекторів вдарило Слоняткові в очі. Всюди були люди. Гриміла музика. І Слонятко розгубилося. Музика грала, а воно на виду у всіх глядачів... стояло! І тут почувся знайомий лагідний голос: – Ну ж бо, Слонятку! Це говорив Сивий Чоловік. – Спокійно, Слонятку. Ліву передню ніжку вперед, правою задньою притупуй! Слонятко виставило ліву передню ніжку, задньою правою швидко притупнуло і... заспокоїлося. Глянуло у зал – зовсім не страшно! Всі навкруги усміхаються. Цілий оркестр грає лише для нього. І тоді Слонятко стало в лад притупувати. Спочатку чотирма ніжками, а потім звелося на дві задні ніжки – і на двох задніх стало притупувати, а передніми плескало, наче в долоні. А далі як пішло навприсядки! Всі, хто був у залі, аплодували Слоняткові. – Який прекрасний танцюрист! – раділи всі. Коли Слонятко скінчило танець і вклонилося, воно помітило в залі тих хлопчиків, що колись сміялись з нього під великим будинком із широкими вікнами. – Браво! Нашому Слоняткові браво! Ти справжній артист! – гукали вони. А Слонятко, вклоняючись, думало: «Ой, невже це справді так? А що б сказала найкраща балерина – тіточка Страусиха?»

Бігло лісом сіреньке Зайчатко. Стриб-скік! Стриб-скік! Гульк, а на стежці лежить... казочка. Перегорнуло Зайчатко сторінку. Ой, як сподобались йому малюнки! І червона морквинка, і білий кролик, і веселий їжачок. І написана казочка була великими літерами. Тільки Зайчатко все одно читати не вміло. Взяло воно казочку під пахву, скаче лісом і думає: «Якби мені знайти кого-небудь, хто читати вміє. Це, мабуть, дуже цікава казочка!» Тільки подумало так Зайчатко – назустріч Лисиця. – Добридень, Зайчику! Що в тебе за книжка? – питає. – Це казка, тітонько Лисице! Ось які малюнки гарні! Почитайте, будь ласка, а я послухаю! – Добре, Зайчику! – погодилася Лисиця. На пеньок сіла, книжку розкрила, лапою по рядках водить: – Жили-були дідусь та бабуся. І була в них курочка. Несла вона смачні яєчка, а ще смачнішою була сама курочка... – Ні, тьотю Лисице,– перебило Зайчатко.– Ви не так читаєте. Тут намальована морквинка, білий кролик і веселий їжачок. – Ти бач, Зайчисько нікчемний! – образилась Лисиця.– Мені, Лисиці, віри не йме! Ану тікай, поки цілий! І книжку на землю кинула. Підняло Зайчатко книжку, далі пострибало. А на дорозі – Сірий Вовк, хазяїн того лісу. – Добридень, дядю Вовче! – привіталося Зайчатко і книжечку простягнуло. – Добридень, косоокий! – відповідає Вовк, а сам дивується: – Навіщо мені твоя книжка? – А ви почитайте, дядю! – прохає Зайчатко.– Це, мабуть, цікава казочка. – Казочка? – перепитав Вовк.– Ну, гаразд, косоокий, можна й – ха-ха! – почитати... Розкрив книжку, до очей підніс. Подумав і каже басом: – Жила-була бабуся. І було в неї сіреньке козеня. Смачне-пресмачне... Зайчатко послухало трохи вовчу казку, а далі й зазирнуло в розкриту книжечку. Зазирнуло та з дива аж лапками сплеснуло: – Дядю Вовче, ви ж читати не вмієте. У вас малюнки в книжечці догори ногами! – У-у-у. – розсердився Вовк і шпурнув книжку далеко в кущі.– Забирайся, а то з’їм. Дивись-но, читати, каже, не вмію! Всі казки – про смачних козенят. У-у-у! Підхопило бідне Зайчатко свою книжечку і побігло, не бачачи перед собою дороги. З переляку очі в нього ще більше перекосилися, і не помітило Зайчатко, як опинилось на руках у хлопчика, що в лісі гриби збирав. – Заспокойся, Зайченятко, заспокойся, сіреньке! – сказав хлопчик ласкаво і погладив Зайча.– Хто скривдив тебе?.. А це що, казочка? Які малюнки цікаві! Нумо, почитаємо її! І прочитав хлопчик сірому Зайчаткові казочку, що була у книжці,– про білого кролика і веселого їжачка. – А тепер, Зайчику, тобі пора до мами,– сказав хлопчик і простягнув йому казочку.– Рости скоріше, вступай до лісової школи і теж навчишся читати. – Неодмінно! – сказало Зайчатко. І в зелених кущах майнув його смішний хвостик. От і все.

Артемчик дуже любив машинки, а книжки йому майже не подобались. От скласти з них вежу, або скрутити підзорну трубу з тонкої книжки з м’якеньким переплетом – це звичайно цікаво. А читати… Трошки нудно. Може це тому, що він ще цього не вміє робити сам? А от Діана, старша сестра, дуже полюбляє читати. Тому на полках стоїть величезна купа книг. Артемчик пробіжить біля полиць та скине все на підлогу, от весело!  Одного разу, побачила Діана серед цього безладу книжку, яку хотіла прочитати. – Це дуже цікава книжка. Я її візьму. – Ні, це все моє! – відповів Артем. – Ти ж навіть читати не вмієш! – Діана взяла з купи велику товсту книжку з яскравою обкладинкою, на якій були намальовані дивовижні ельфи. – Яка вона цікава та гарненька, – дівчинка відкрила книжку. – Моє! – Артем теж схватив книжку та діти почали тягнути її в різні сторони.  Ніхто не бажав поступитися, от і не витримала книжка, залишила обкладинку з ельфами в руках хлопчика…  – Що ти накоїв! Вона ж одна з моїх улюблених! На крик прибігла мати та наказала все прибрати та більш книжки не ображати, бо вони наші друзі. Але книжку полагодити не встигли, тому що збиралися йти до гостей та не вже було часу. Повернулися ввечері, а ранена книжка так і стояла на полиці… – Артем, подивись, ельфи на обкладинці похмурі! Мама, тато, як таке може бути? – Справді дивно… Завтра обо’язково полікуємо книжку, а зараз пора спати – відповіла мати.  Вночі Артем прокинувся від якогось шуму. Він сів у своєму ліжку та побачив величезну книжку без обкладинки, в неї були очі та довгі руки з ножицями. Вона старанно різала спортивний костюм Артемчика на маленькі шматочки. – Ти що таке робиш?! – хлопчик був настільки здивований від побаченого, що навіть не злякався. – Це моя помста! – відповіла книжка, зложила руки в боки та грізно подивилася на хлопчика. – Ти пошкодила мій костюм! Батьки будуть тебе лаяти! – Хі–хі–хі! Дуже весело! Уявляю, як ти їм говориш, що вночі я порізала на шматочки твій одяг, – книжка затряслась від сміху. Але раптом посерйознішала. – Ти на мене подивись! Ти мене зовсім без мого яскравого, глянцевого, найкрасивішого костюму в світі оставив!!!  – Вибач мене, будь ласка! Завтра я все полагоджу! Чесне слово! – Добре, я повірю тобі.  Раптом задзвонив веселий дзвоник будильнику і хлопчик прокинувся. Він озирнувся, спортивний костюмчик так і лежав на місті. Зовсім цілий! – От насниться же таке… – тихенько промовив Артем. Але зранку попросив мати допомогти йому починити книжку. – Звичайно! Треба добре ставитися до книжок і вони віддячать тобі, відкрив нові пригоди та дивовижні міста! Якщо бажаєш, ми почитаємо з тобою. Того дня хлопчик уважно слухав історії з книжок. Йому дійсно було цікаво. Він захотів скоріше навчитися читати самому, щоб робити це, коли забажаєш. Вночі Артем знову прокинувся від якихось звуків. Він побачив купу книжок, які стояли біля його ліжка. Які ж вони були кумедні! З маленькими очима, в руках у деяких з них були музичні інструменти, а тонка висока книжка тримала диригентську паличку. – Він прокинувся, починаємо! – зашепотіли книжки. Після помаху диригентської палички деякі з них заграли на інструментах, деякі почали співати, а інші танцювали, смішно підскакуючи на тоненьких ніжках та розмахуючи книжковими сторінками. Вистава була дивовижною! В ній повідали й про пригоди в джунглях, і про морську подорож, і про кумедні історії в дитячому садочку, і про фантастичних звірів, що існують тільки в казках.  – Якщо будеш нас читати, то дізнаєшся багато, – співали книжки. – Дякую! Мені дуже сподобалось! Тепер я знаю, як це цікаво, читати книжки! – сказав хлопчик після вистави. Наступного дня він сам попросив мати почитати йому, а потім ще сестру, коли вона повернулася зі школи, а ввечері ще батька. – Оце так диво! – сказала Діана. – Я тепер кожен день хочу читати! – відповів Артемчик. – І з книжками буду поводитися дуже акуратно! – До речі, ельфи на обкладинці знову посміхаються! – здивовано помітила дівчинка.

Катруся сиділа над уроками вже п'яту годину. Ні-ні, задавали не так багато, просто дівчинка дуже любила відволікатися. Ось пташка за вікном пролетіла. Гра нова цікава лежить, хоч трохи її повертати в руках хочеться. Ще милу тваринку неіснуючу придумала, треба терміново в альбомі намалювати. Так і пройшов увесь час до вечері. Ось повертається ключ у двері – це батьки прийшли. Катруся побігла зустрічати їх. – Мама, тато ! Як день пройшов?  – Зробив все заплановане! – відповів серйозним голосом задоволений тато. – Я теж багато встигла, – посміхнулася мати. – Значить, можна ввечері гарненько відпочити. Можемо в настільну гру всією сім'єю пограти, – запропонував тато.  – Я з вами! – крикнула з кухні бабуся. – Вечеря вже готова! Мийте руки і за стіл! – Я ще уроки не зробила ... – Катрусі стало дуже сумно. Після вечері, засмучена дівчинка пішла виконувати домашні завдання. На жаль, пограти із сім'єю не вийшло, вже було пізно і довелося лягати спати. – Чому цей час так швидко летить! От би всі годинники зламалися! – останнє про що подумала Катруся засинаючи. Наступного ранку дівчинка прокинулася від шуму. Батьки бігали по квартирі та швиденько збиралися на роботу. – Ну як таке можливо, щоб всі годинники в будинку одночасно перестали показувати правильний час! Я ж можу запізнитися на важливу нараду! – обурювався тато. – Тільки б встигнути вчасно, – тихо промовила мама і стала носитися по кімнаті ще швидше. – А я ?! Мені ж в школу. – Катруся стояла розгублено посеред кімнати. – Ти вже точно на перший урок не встигнеш ... Твій будильник не задзвонив, – зітхнула бабуся. У школу дівчинка запізнилася, але значення цьому не надала. День пройшов як звичайно. Уроки Катруся закінчила робити пізно ввечері, так як знову весь час відволікалася. Вночі їй приснився сон. Снилося, ніби стоїть перед нею її будильник. Тільки у нього очі є і рот. І каже він їй: – От не буду в тебе працювати! І вся родина моя не буде! І ви все будете спізнюватися! – Ну і що? – А то, що тепер сама розподіляй свій час та керуй їм! – Будильник показав Катрусі язика. – Це не красиво! – обурилася дівчинка. – А ти сама себе добре навчися вести, – огризнувся будильник і розчинився в повітрі. Наступного дня виявилося, що жоден майстер в місті полагодити годинники з дому Катрусі не може. Начебто все в порядку, і батарейки нові ставили, а годинники не працюють. – Аномалія якась, – тільки розводили руками майстри. Але найдивнішим було те, що новий годинник, які купили батьки, теж вдома відмовився працювати. Поки проблема була не вирішена, мама і тато намагалися лягати раніше, щоб не проспати на роботу. В цілому вони навіть були задоволені, оскільки стали висипатися і відчували себе чудово. Бабуся сказала, що може поки і без годинника обійтися. Ось тільки дівчинці було дуже важко. Їй здавалося, що день такий довгий, а потім раптом бац – і вже спати пора лягати ... День довгий, а встигала Катруся зовсім мало. Але робити нічого, довелося розраховувати на себе і намагатися прискіпливо займатися плануванням своїх справ. За тиждень всі просто дивувалися, як змінилася Катруся. До приходу батьків з роботи уроки були зроблені, маленький пес Фантик вигуляний, а в кімнаті прибрано. Та ще й бабусі на кухні встигала допомогти. Проблема з годинником вирішилася несподівано. Друг сім'ї, який нещодавно повернувся з Лондона, привіз в подарунок будильник у вигляді Біг-Бена, знаменитої величезної вежі з часами. О, диво, він працював !!! В цей день, Катрусі знову наснився дивний сон. Старі годинники їх сім'ї зібралися разом і голосно обурювалися: – Він нічого не розуміє! Як йому пояснити, що ми відмовилися працювати в цьому будинку ?! – А я тобі казав, вчи англійську, що даремно на столі у школярки стоїш! – грізно говорив великий настінний годинник маленькому будильнику дівчинки. – Неподобство, він нам все зіпсував ... – бурчали найстаріші годинники в будинку. – А може й добре, що так вийшло? Дівчинка вже шанобливо до часу відноситься? – промовила найдобродушніший веселий кухонний годинник з намальованими квіточками.  Ще трохи поговоривши, всі погодилися, що можна знову приступати до роботи. Вранці задзвонив будильник у Катрусі на столі. Всі інші годинники теж запрацювали. Батьки та бабуся були дуже здивовані та раді. А дівчинка шепнула маленькому будильнику: – Дякую за твою працю!

Рано вранці народилася нова хмарка. Вона була схожа на маленьку пухнасту кішечку, яка ліниво мандрує по небу. На своєму шляху вона побачила багато інших хмар. Ось хмара, схожа на собаку – кішка вигнула спину. При зустрічі з мишкою ненадовго прискорила свій рух в надії наздогнати її. На хмарі в формі м'якого дивана кішечка солодко задрімала, здавалося вона зовсім не рухається по небу. Відпочивши, кішка залізла на хмару-дерево і спостерігала за життям, що протікає внизу, на землі. Подорож тривала дуже довго. Вона дивилася на зелені пагорби, довгу смужку синьої ріки, жовте поле пшениці, кольорові будинки і дітей, які весело грають біля них.  «Який прекрасний світ!» – подумала кішечка, ніжно потягнулася і замугикала. Здавалося все хмари хочуть вниз, повторюючи своїми обрисами живих істот та різні предмети. Їй також дуже хотілося потрапити на землю. Але кішечка думала, що це неможливо, що вона так і буде все життя пливти по небу та їй стало трішечки сумно. Десь в цей же час одна дівчинка винесла в сад і стала пересаджувати з домашнього горщика до інших садових квіточок крокус. Вона й гадки не мала як було страшно маленькому крокусу. Спочатку він був дуже незадоволений, потім дуже засмучений, потім став голосно обурюватися. Тільки чули це рослини, дерева, травичка.  – Який жах, тут так шумно, тут так яскраво, тут так незатишно, – стогнав крокус. – Який нудний сусід нам попався, невже він весь час в поганому настрої, він такий сумний ... – навперебій заговорили інші садові квіти. – Мені раніше було дуже добре. Я стояв на підвіконні, дружив з фіалкою та алое ... – став пояснювати крокус. – Ми теж будемо з тобою дружити, – промовила ромашка. – І перестань плакати. Подивися, як тут цікаво. – сказала маргаритка. Крокус став дивитися по сторонах. Він побачив метелика, сонечко, величезні дерева, багато зеленої трави. І повеселішав. – Мені тут подобається. Тільки чому стало темніше? Ще ж досить рано. – Це хмари набігли, зараз дощ піде, – відповіла ромашка. – Я його тільки з вікна бачив, – із захопленням прошепотів крокус. Незадовго до цього наша кішечка приєдналася до великої хмари. Все кругом шепотіли, що скоро, зовсім скоро вони великими краплями пролиються на землю і напоять все навколо: квіти, дерева і кущі. Почався дощ. Колишня хмара-кішка і крокус одночасно подумали, що новизна і зміни можуть бути дуже цікавими.

Сьогодні у Оленки був особливо гарний настрій. По-перше, у батьків вихідний, а по-друге, її ведуть у дельфінарій! Стояла чудова тепла і сонячна погода. Люди ходили вздовж набережної і годували чайок. Біля дельфінарію Олена побачила великого дельфіна, якого обступили діти. Звичайно, дельфіни не гуляють на суші, це був звичайнісінький чоловік в спеціальному костюмі. Але для маленької Оленки він був незвичайним, справжнісіньким! Вона підійшла до нього і взяла його за плавник. Очі сяяли захватом. Такий величезний дельфін на суші та до нього можна доторкнутися! Але пора було йти на виставу і людину-дельфіна довелося залишити. На зворотному шляху Олена знову підійшла до дельфіна. Вона тримала його за плавник і дивилася на нього, як дивляться на милу домашню тваринку. По очах дівчинки було видно, що так просто вона додому не піде. І вже здавалося, що це тільки її дельфін, вона його не відпустить і ділитися з іншими дітьми вже точно не буде. – Донечко, пора додому, – одночасно сказали батьки. – А дельфін? – Він живе тут. Розважає дітей. Це його будинок. – Ми візьмемо його з собою! – Але він в три рази більше, ніж ти! – Ну і що? Оленка була дуже наполеглива та відчепити її руку від дельфіна було досить важко. Але і мама з татом не мали наміру здаватися. Обстановка загострювалася, а день, що гарно почався, погрожував закінчитися сумно. І тільки дельфін стояв тихо, без емоцій та покірно дозволяв тримати себе за плавник. – Нам пора вечеряти і лягати спати, – намагалася вдатися до здорового глузду мама. – Подивися, вже стемніло!  – Дельфін поїде з нами! – Він великий, – строго зауважив тато. – Він буде жити у нас! – голос Оленки ставав все наполегливіше та голосніше. – А де він буде спати? – Батьки намагалися знайти логічне пояснення неможливості існування дельфіна в домашніх умовах. – В моєму ліжку. – А що він їстиме? – Мій суп! – А де він буде плавати? – У ванні! Будь-які спроби мами з татом здорових міркувань розбивалися об дитячу логіку. Дитину вже тягли додому, а вона все ревіла: – Хочу дельфіна !!! Так легко псується людський настрій від неможливості виконання всіх наших побажань ... – Ми обов'язково ще прийдемо в дельфінарій, і ти побачиш свого дельфіна. Йому тут краще, адже дельфіни не можуть жити без моря. А ще у нього серйозна робота – спілкуватися з дітьми, – заспокоювала дівчинку мама. – Може, варто посміхнутися, адже сьогодні був чудовий день, – зауважив папа. – Сьогодні був дуже хороший день, – погодилася Олена та її настрій покращився. А вночі їй снилися дельфіни. Вони виконували дружний танець в морі та весело вистрибували з води. Оленка стояла на палубі білосніжного катера й спостерігала за ними. До неї долітали бризки води і вона сміялася.

На галявині, що знаходиться в дуже-дуже дрімучому лісі, куди не ступала нога людини, було дуже гамірно. Звичайно, якщо б ви потрапили туди, вам навряд чи б було чути хоч щось, крім дзижчання бджіл, співу солов'я і ніжного шелесту дерев. Хто може похвалитися дуже хорошим слухом (сподіваємося не той, хто любить підслуховувати чужі розмови), міг би почути якийсь дивний тихий писк, що доноситься всюди. Але, навіть і ця людина могла б подумати, що їй, швидше за все, здалося. Та хіба може бути щось тривожне в цьому чудовому місці? Трава висока і соковита настільки, що в місті такої не знайдеш. Дерева легенько похитують своїм яскраво-зеленим блискучим листям. А повітря! Воно таке чисте, що попади туди раптом, у вас могла б закружитися з незвички голова.  І як не дивно, в цьому райському куточку природи дійсно був переполох. Справа в тому, що саме тут, де немає допитливих очей, ніхто не ламає гілочки милих дерев, не дряпає на їх корі всякі дурниці та свої імена, не кидає фантики від цукерок на прекрасну живу травичку, не топче яскраві квіточки, не смітить, живуть крихітні лісові ельфи.  Сьогодні маленька синичка донесла до них звістку, що королева снігових ельфів країни Сноулі, яка знаходиться високо в горах недалеко від лісу, наклала страшне закляття на великі темні хмари і маленькі хмаринки. Тепер вони не можуть проникнути крізь невидиму стіну і пливти по небу далі гір. Королева була зла та її крижане серце було сповнене гніву на весь чарівний світ, який населяють ельфи, гноми, феї та інші дивовижні істоти. Тиждень тому всі вони збиралися на веселому святі, співали пісні, танцювали. І тут пішов дощик. Жителі чарівного світу продовжували веселитися, адже дощ це не перешкода. До того ж, напоїти квіточки, травичку, кущі, дерева не завадить. Але Королева снігових ельфів раптом заявила, що вона може перетворити дощ на сніг або зовсім прибрати ці шкідливі хмари геть з очей. Вона може багато чого, так як вважає себе найрозумнішою і красивою, і живе вище за всіх – на величезній горі. Звичайно, вона багато знала про світ, її очі блищали, як два дорогоцінних каменя, а королівське плаття розшите гірським кришталем. Але, на подив королеви, ніхто не сприйняв її всерйоз. Хтось подумав, що вона жартує, хтось і зовсім не звернув уваги. І лише один старий гном, якому йшов 305 рік, похитавши головою, зауважив, що не до добра такі речі. Цілий тиждень снігові ельфи, боялися вийти зі своїх маленьких будиночків, так як королева вирувала в своєму замку. У спадок від своєї прапрапрабабки їй дісталася книга чарівних заклинань. Весь тиждень королева невтомно посилала на свою округу заметіль і град з крижаних бурульок, які як списи впиналися у всі перешкоди на своєму шляху. Стоячи на балконі свого крижаного замку, королева промовляла: – У світі повному чаклунства, Знайду потрібні слова, Будуть хмари, буде сніг, Я на світі краще всіх. Її піддані, її народ, про який вона дбає вже 30 років, з того моменту як увійшла на престол, не підтримали її на святі! Це було немислимо, вона ніяк не могла уявити собі такої зради. Але милі добрі снігові ельфи, які любили свою королеву, сприйняли її слова як жарт.  І ось через тиждень рішення було прийнято. Тепер всі великі та маленькі хмари будуть зупинятися біля її гори! Скрізь буде посуха, і коли засохне остання квіточка, згадають королеву!  Снігові ельфи були кмітливим і сміливим народом. Вони зрозуміли, що зібравши у себе всі хмари, королева погубить не тільки себе, але і замете снігом всю їхню країну. Треба було терміново щось вирішувати. Багато сміливців погодилися піти до королеви, але нікого з них вона не послухала. Лише глянула своїм поглядом і перетворила на крижані статуї.  Народ Сноулі кожен день збирався на раду на головній площі країни, покритої білосніжним шаром снігу. В кінцевому підсумку, було прийнято рішення звернутися за допомогою до всього чарівного світу. Були скликані всі птахи в окрузі, їм було доручено якомога швидше передати всім важливе повідомлення.  Дізнавшись від синички Сьюзі про страшне заклинання, лісові ельфи вирішили діяти негайно. Терміново було скликано раду мудреців на чолі зі старійшиною Едвардом, розумним і добрим ельфом.  Довго не могли вирішити мудреці, як вчинити. Відправитися в шлях до королеви снігових ельфів? Навряд чи вона буде їх слухати, подумали вони. Та й силою її не здолають. У королеви товста книга всіляких заклинань! А що можуть лісові ельфи? Вони тільки за порядком у лісі стежать, а викликати бурю або град їм не під силу.  – Треба знищити книгу заклинань! Тоді королева снігових ельфів нічого не зможе зробити! – запропонував лісовий ельф Роббі. – Це добре рішення, мій друг... – відповів Едвард. – Але як нам пробратися в крижаний замок?  – Навіть якщо ми і не знаємо як це зробити, у нас немає виходу... Доведеться відправитися в шлях... – зауважив сміливець Рон. – Я готовий! – відповів Роббі. – І я! – сказав веселун Ральф. – Ну що ж... В подорож вирушають Роббі, Рон і Ральф! – закінчив раду Едвард. – Схоже ельфи з іменами на букву «Р», найсміливіші! – тихенько шепнула одна з синиць, що цікавістю спостерігала за розмовою, інший. – А ви, синички, раз все підслухали, вирушайте зі звісткою про нашу допомогу до наших друзів снігових ельфів! І якомога швидше! – грізно сказав Едвард.  Синички, стрепенулися від несподіванки, адже підслуховувати в їх світі є дуже поганою звичкою. Але тут же відправилися в шлях.  Весь наступний день пройшов у турботах. Не тільки ельфи, але й інші лісові мешканці брали участь у підготовці сміливців в дорогу. Білочка Тоня принесла смачних кедрових горішків: – Вони дуже поживні і корисні. Один такий горішок вгамує ваш голод на кілька годин! – Спасибі, мила Тоня! Не варто так турбуватися, ти ж знаєш, ельфи пересуваються дуже швидко! Вже ввечері ми будемо на місці, – усміхнувся Рон. Стояла тиха зимова погода, сніг приємно хрустів під чобітками, а на долоньки, кружляючи, падали ніжні сніжинки.  Біля входу в місто лісових ельфів зустрів їх кращий друг Томмі.  – Радий вас бачити! Скоріше ходімо до нашого старійшині! Там вже зібралося все доросле населення нашої країни!  Томмі привів їх до великого будинку, який був схожий на сніговий замет, в ньому золотистим світлом сяяли вікна. Друзі увійшли всередину. Вони побачили просторий затишний зал з каміном. Навколо нього сиділи ельфи у веселих різнокольорових шапочках-ковпачках з помпонами і сміялися. Такий вже це народ, навіть коли є якісь труднощі, вони знаходять привід пожартувати і повеселитися. Оптимізм – найкращий засіб від усіх напастей, любили повторювати снігові ельфи. Привітавши Рона, Ральфа і Роббі, снігові ельфи поспішили їх смачно нагодувати, а вже потім приступили до серйозної розмови. – Чи є у вас рішення, друзі мої? – запитав старійшина лісових ельфів. – Ми хочемо знищити книгу заклинань, – хором відповіли вони. – Це дуже складно... Практично неможливо непомітно пробратися в замок до королеви. Це дуже небезпечно. Вона перетворить в крижану статую, – навперебій заговорили снігові ельфи. Рон, Ральф і Роббі потупили голови. – Що ж, самі ми все одно не могли впоратися. А разом, може, щось придумаємо, – підбадьорив їх старійшина снігових ельфів. Раптом в двері хтось тихенько постукав. – Хто це? – здивувався Тіммі. – Всі зібралися тут. Я піду відкрию. На порозі стояла маленька дівчинка – ельф. Вона притискала до себе м'яку іграшку-ведмедика. – Можна увійти? – Сніжинка, що ти тут робиш? Тут тільки дорослі, іди пограй з друзями. – Може я зможу допомогти? У мене є ідея. – Я знаю, що в тебе завжди багато ідей. Але може вони більше підійдуть для ігор з однолітками?  – Ні-ні, у мене ідея як подружитися з королевою. – Нехай заходить, – пролунав голос старійшини. – У нас немає рішення, раптом дитина щось підкаже. Все ж краще, ніж нічого. Сніжинка пройшла до зали і сіла біля каміна. Вона простягла руки до вогню і стала їх гріти. Тут Рон, Роббі і Ральф помітили, що пальто дівчинки розшите сніжинками самих різних візерунків.  – Тільки любов може розтопити холодне серце, – сказала дівчинка. – Ми дуже любили нашу королеву! І зараз любимо, тільки поведінка її нам перестала подобатися, – зітхнув Тіммі, і всі снігові ельфи дружно закивали головами. – А може королева не знає про це? Може їй сумно одній у своєму крижаному палаці.  – І що ти пропонуєш? – Давайте влаштуємо свято для нашої королеви, на якому подякуємо за все хороше, що вона зробила. – Спробувати можна, – зашуміли снігові ельфи. Вони дуже любили свята, і хотіли влаштовувати їх як можна частіше. – Рішення прийнято, – завершив збори старійшина. Снігові ельфи працювали весь наступний день. Особливо старалися діти на чолі зі Сніжинкою. Вони робили гірлянди і прикрашали ними центральну площу, ліпили зі снігу різні фігури, придумували вірші, допомагали дорослим готувати солодкі частування.  Увечері Старійшина і Сніжинка вирушили до королеви з запрошенням на свято, яке відбудеться завтра. Королева з радістю погодилася, адже це подія спеціально для неї, в її честь!  Ввечері жителі снігової країни лягли спати раніше, щоб набратися сил. А королева допізна приміряла вбрання. У неї накопичилося більше трьохсот суконь. Тут були і білосніжного кольору снігу, і кольору блакитного неба, і кольору синього озера, і в мереживах, схожих на сніжинки, і з блискучими бурульками-крижинками... Перемирив по три рази кожен наряд, королева вибрала ніжне кремове плаття, розшите маленькими зірочками, пошите для неї кравчинею Снігової країни мадам Ниточкою.  Вранці всі зібралися на центральній площі. Музиканти грали веселу музику, поруч танцювали діти. По периметру площі були розставлені столи і столики з різними частуваннями – цукровими печивом, різнокольоровими льодяниками, тістечками всіляких форм і забарвлень. Роббі, Рон і Ральф теж допомагали готуватися до свята. Вони придумали встановити в середині площі справжній шоколадний фонтан. Лісові ельфи були вправними майстрами і змогли зробити так, щоб шоколад не замерзав на холоді. Снігові ельфи були в захваті.  Королева з'явилася рівно опівдні. Її вітали грюканням в долоні. До королеви підійшов Старійшина і виголосив довгу промову, про те, як її народ любить її, скільки всього хорошого вона для них зробила, і про те, яка вона весела і добра. Тільки останнім часом вони рідко бачать її та їм дуже сумно без неї. А наприкінці промови, вибігли діти і стали розповідати королеві вірші. Потім вони виконали танець «Снігова заметіль».  «А я і забула, як мені було добре і весело раніше... Треба терміново відпустити всі хмари і хмаринки, а то вони ще занапастять моїх улюблених снігових ельфів...» – подумала королева. Вона побігла в замок, відкрила книгу заклинань і прочитала потрібні слова. Тут же всі хмари і хмаринки стали плисти в різні сторони, поки рівномірно не поширилися в усьому світі. Після цього королева кинула книгу в камін, щоб не було спокуси начитатися інших дурних заклинань.  Снігові ельфи тріумфували. Вони святкували весь тиждень. До них приєдналися лісові ельфи, гноми, феї та інші жителі чарівного світу.  – Яка молодець Сніжинка! Так добре все придумала, – розповідав потім Роббі дома. – Виходить, ми даремно вирушали у подорож... Снігові ельфи самі впоралися! – сказав Ральф. – Зовсім не даремно, – заперечив Едвард. – Адже ви вели себе як справжні друзі!  – А ще вдосталь повеселилися, – засміявся Рон.

Сашко прокинувся в дуже гарному настрої. Вчора весь день йшов сніг та батько пообіцяв, що вони будуть ліпити сніговика! Хлопчик швидко поснідав та з батьками вийшов на вулицю. Було сонячно та морозно.  Сім’я швидко скатала три кульки та поставила одну на одну. Хлопчик знайшов добрі гілочки для ручок.  – Треба йому зробити обличчя та причепити відерко на голову, – сказав Сашко.  – Пішли додому, виберемо все для прикраси сніговика, – закликала мати. Дома хлопчик знайшов дитяче відерко, а мати шукала все для обличчя. – Дивись, які ґудзики великі, – сказала мати. – Це для очей. А за допомогою цих маленьких можна ротик зробити. А ця морковка для носа. Через двадцять хвилин сім’я Сашка знову була біля сніговика.  – Дивись, яке відерко! А які тобі очі ми зробимо, а який ніс, – хлопчик старанно трудився.  – Дуже дякую, мені подобається. До речі, мене звати Оллі, – раптом роздався чий-то голос.  – Хто це?  – Це я, сніговик. Я не міг говорити, бо не було рота. А зараз можу, дякую ще раз.  Хлопчику було чотири роки та він ще легко вірив у чудеса. А батьки стали озиратися навколо, бігати кругом дерев та шукати, хто говорить. Проте рядом нікого не було. – Такого не може бути, – похитав головою батько. – Ми мабуть перемерзли на вулиці, – злякалася мати. – Тільки чому всі чуємо одне й те саме? – А ви просто повірте мені, будь ласочка… – попросив Оллі. – Звичайно я тобі вірю, – радісний Сашко кружився коло нового друга. – Може ти ще чогось хочеш? Може тебе якось ще прикрасити?  – Ні, дякую. Я дуже скромний. Не хочу бути занадто яскравим, краще розкажи мені віршика новорічного. Сашко дуже старався та продекламував цілих три віршика, що вивчив до новорічних свят разом з мамою. – Який молодець! – радувався сніговик. – А ще я люблю, коли поють пісні та водять хоровод. – Ми напевно втратили розум, – разом промовили батьки.  Але взявшись за руки вся сім’я стала співати та кружитися навколо Оллі. Раптом роздався скрип дерева поряд та зверху звалився хлопчик. – Це ж Сергій з третього поверху! Я знаю твоїх батьків, – вимовив батько. – Вибачте мене будь ласка… Я заліз на дерево, бо не діставав до кормушки для пташок. Я постійно приношу їм насіння, піклуюсь про них взимку… А потім вас побачив… Сніговик такий гарний… Та потім, якось став говорити від нього… Я не хотів вас образити, просто весело було… – А й справді, я давно так не веселилась! Як у дитинстві побувала, – засміялась мати Сашка. – Ну добре-добре, ми не сваримося, – голос батька подобрішав. – Ти молодець, що пташкам допомагаєш!  – В мене ще дві кормушки є! Я сам їх зробив.  – А в нас є насіння соняшника та трошки сала для синичок. Вони його взимку куштують.  Батько швидко збігав додому та приніс ласощів для пташок. – Пішли, показуй де твої кормушки. – Бувай сніговик! До зустрічі! – промовив Сашко та помахав рукою. На мить йому вдалося, що сніговик посміхнувся.

Жив з мамою і татом в лісі біля великої корчі на невеликій галявині крихітний світлячок. Був він добрий і працьовитий, завжди допомагав батькам висвітлювати ввечері шлях людям і звіряткам, які поспішали додому. Одного разу, прийшов світлячок додому після прогулянки з друзями, а мама з татом як заохали: – Наш маленький! Він захворів! Як тьмяно світиться! Треба терміново летіти до лікаря тітоньці сові.  Тітонька сова була відомим лікарем на всю округу, навіть з іншого лісу до неї прилітали птахи і приходили звірі. – Так-так-так,– похитала головою сова. – Де ти був напередодні хвороби, малюк? – Літав з друзями до болота, послухати спів жаб. Вони давали концерт! У нас найкращі місця були– практично в болоті! Звук чудовий і видимість теж! – А що ти робив потім? – Нічого, додому полетів. – Давай-но ставай сюди біля мого дупла,– сказала сова.  Вона винесла зі свого будиночка маленьке відерце і облила водою світлячка. Світлячок засяяв, а вниз полилася сіра водичка. – Наш синочок здоровий! – радісно закричали мама і тато. – Звичайно, здоровий! Просто потрібно не забувати приймати ввечері душ! – строго зауважила сова. – А особливо, після прогулянки на болоті!

Жила-була звичайнісінька дівчинка Таня. Ходила до школи і в художній гурток, гуляла з друзями й читала багато книжок. Була привітною та добре вихованою. І ніколи б не подумала, що з нею може статися така історія ... Повернулася якось Таня зі школи, а настрій гірше нікуди. Цілий день не задався. То книжку порвала випадково, то на зошит сік пролила (і як взагалі можна додуматися над зошитом його пити), щоденник забула вдома (бо рюкзак вранці наспіх збирала, а не ввечері). Чорнильна ручка посадила величезну пляму прямо на новеньку білу блузочку. А перед останнім уроком Таня посварилася відразу з двома подружками! Ну як тут не засмутитися! Сльози самі двома струмками ллються і смуток жахливий ... – Ууууу ... Яка я нещасна ... Ось як мені не щастить ...– цілу годину ревіла Танюша. – Уууу ... Які ми нещасні ... Жити з такою сумною дівчинкою! Вона зараз нас затопить ... Ми розсохнемося від вологи і загинемо ... Але ж ми ще зовсім нові ... УУУУУУУУУУ ...– пролунало по колу кімнати. – Хто це? – Таня так злякалася, що слізки відразу висохли. – Уууууууу .... – продовжувало роздаватися в її кімнаті. Здавалося звук йде звідусіль. – Ххттто ц-це? – тремтячим голосом промовила дівчинка. – Це твої меблі! Я наприклад, диван, на якому ти сидиш! Я не бажаю більше сліз! Я зараз зовсім промокну! – Нам, книжковим полицям, дуже сумно ... Книжки не люблять вогкості ... Вони люблять, щоб їх читали ... Притому в гарному настрої! – А мені так погано, що здається мої ніжки зараз зламаються ...– Вперед кімнати вийшов стілець. – А мені так важко, що я не можу рухатися ... Ууууу ...– завив письмовий стіл. – А стіл і не повинен рухатися,– розгублено промовила Танюша. – Я не повинен рухатися, як сумно ... Уууууу ...– стіл застогнав ще голосніше. – А раніше ви не розмовляли,– сказала дівчинка. – А раніше і не дуже-то хотілося. Ми взагалі-то мовчуни. Не любимо говорити. Але коли в тебе вселилася туга зелена і нудота звичайна, ми не стрималися ... Дуже вже це заразне. Енергія туги накопичується шарами і поширюється на всі навколо– пояснив диван. – Ніхто в мене не вселявся! – Вселився! – ствердно відповіла шафа. – Туга зелена і нудота звичайна– дві сестри. Самі по собі вони жити не можуть, як віруси. І весь час шукають дівчаток і хлопчиків, у яких зіпсувався настрій, до них то легко причепитися. – Тому тобі сумно і ти ниєш вже цілу годину! А толку? Краще то від цього не стало. За цей час можна було щось корисне зробити,– докірливо зауважив диван. – А як же їх прогнати? – запитала Таня. – Тільки хорошим настроєм і корисними справами !!! – зашуміли всі речі відразу. – Ну тоді я ... Піду подзвоню подружкам і помирюся з ними!  Через двадцять хвилин усміхнена дівчинка повернулася в свою кімнату. – А у мене прекрасний настрій! Тільки речі більше не розмовляли.

Андрійко дуже любив солодощі, а найбільш всього цукерки. Він міг з’їсти штук десять за раз, навіть забувши поділитися з іншими.  – Цукерки – це добре, Андрійко, але ж, потрібно їсти і супчик, і котлетки, і овочі, і фрукти, і, звичайно, кашку. Саме вони надають тобі здоров’я і багато сил, – говорила мама. Андрійко їв не досить добре, та на тарілці завжди залишалася половина їжі.  – Я більше не можу… Нічого не лізе… – промовляв зі стоном Андрійко.  Та тільки вставав зі стола біг за цукеркою. Вазочку з ними вже почали ховати по різних шафах, але для Андрія це було навіть цікавіше – він придумав, що грає в пошук скарбів. А ще, він просив бабусю та дідуся, щоб вони завжди привозили солодощі. Та вони вже боялися приходити до внука без гостинців!  Та на вулиці у друзів можна випросити цукерки… Так і знаходила мама Андрія у нього під подушкою та в шафі обгортки від солодощів. – Звідки ж вони беруться! –охала вона. Одного разу, Андрійко знайшов на верхній полці маминої шафи величезну коробку з шоколадними цукерками. Вона була новенька, мама її купила для святкового столу на Новий рік. Андрійко дивився на коробку, і тримався цілих 10 хвилин! Але потім рука сама потягнула целофанову обгортку…  – Ай-яй-яй! Як не соромно! – почув хлопчик якийсь тонкий голосок. – Хто це? – злякався він. – Я житель країни Карамелькіно! Навіщо тобі цей шоколад? Ми його взагалі не їмо. У нас все із карамелі. – Ого! Я ж найбільш всього люблю карамель! – Андрійко озирнувся по сторонам і примітив на комоді малесенького чоловічка в жовтому костюмі з блискучими карамельними ґудзиками. – Якщо бажаєш, я покажу тобі свою країну. До речі, звати мене Льодяником, – маленький чоловік зробив ввічливий поклон. – А я Андрій! Ну давай же скоріше до твоєї країни!!! – голосно промовив хлопчик. – Може спочатку покладеш коробку на місце? А то мама засмутиться. – Ну добре, добре, – нетерпляче промовив Андрійко. Тут він відчув як стає все меншим, раптом все закрутилося і через мить він опинився посеред вулиці незнайомого міста. Все навколо – і будинки, і рослини, і навіть люди з тваринами, були злегка прозорими. – Так, тут все з карамелі. Спробуй, – льодяник підвів хлопчика до величезного дерева. Андрій відламав маленьку гілочку з трьома листочками. – Смачно! – А ось там клумба з квіточками різноманітних кольорів. Всі різного смаку. І лимонні, і апельсинові, і м’ятні, абрикосові, вишневі… Всього двадцять п’ять варіантів. – Хочу скуштувати всі!  – Ну, залишайся з нами. Тут є пустий будиночок недалеко. В нас стільки карамелі, що ми робимо з неї будинки, дитячі майданчики, навіть автомобілі у нас карамельні. – Мені подобається! Я залишаюсь, покажи мені мій будинок, – скомандував хлопчик. Він так зрадів, що, навіть, забув подякувати Льодянику. Перший день пройшов швидко та дуже цікаво. Андрійко їв карамель та гуляв по місту, катався в карамельних ковзанах по карамельному катку, грав на карамельному дитячому майданчику, залазив на карамельні дерева. Проте вже через три дні Андрію стало дуже сумно, та ще й животик почав боліти. Він пригадував мамин супчик, гречану кашку і картопляне пюре… Хлопчику дуже захотілося додому та він почав плакати сидячі біля фонтану, з повільно текучою карамеллю. – Що трапилося? Чого ревеш? Я йду кататися на карамельному катері, пішли разом? – почув Андрій Льодяника. – Не хочу ні катера, ні карамелі, додому хочу… – А хочеш я полечу на карамельному літаку з тобою в країну шоколаднію ? – Ні хочу більше нічого солодкого… Я тепер хочу інших смаків… – Інших смаків? – Льодяник скривився. – Як цього взагалі можна бажати? Я зараз же відправлю тебе додому, раз тобі не подобається більше у нас! – Льодяник ображено насупився. Хлопчик почав збільшуватися, а все навколо крутитися, доки не злилось в усі кольори веселки. Андрійко стояв біля шафи у себе дома. Він почув голоси батьків на кухні.  – Мама я хочу їсти! – хлопчик прибіг до мами. – Що у нас сьогодні на обід? – Червоний борщ та вареники з картоплею.  – Як смачно пахне! Я піду мити руки та буду через мить. З’їм усе, що ти мені покладеш. Це правда, от побачиш! – Це точно наш син? – посміхнувся батько. – Цікаво, як він обіцянку виконає, – недовірливо відповіла мати. – А от зараз і побачимо, ти йому побільше поклади, – веселився тато. Андрій швидко з’їв все, що йому дали, та ще й подякував мамі. З того разу він полюбив їсти корисну їжу, помітно зріс і став сильнішим.

Був теплий сонячний ранок. Принцеса вийшла прогулятися до саду та послухати пташині пісні. Вона повільно проходила поміж кущів троянд доки не побачила маленьке жабеня. Він жалісно квакав. Якщо б принцеса розуміла цю мову, вона б почула, що сюди він потрапив випадково у відрі з рибою, що приніс рано-вранці королівський рибак. Але це не справа принцес, розуміти якесь там жабеня. Вона почала верещати: – Який жах! Хто це сюди приніс! Як можна! До королівського саду! На мить вона зупинилася, згадавши казку братів Грімм про зачарованого жабеня-принца, який допоміг принцесі дістати її м’ячик з колодязя. «Може це теж жабеня королівської крові? Але ж раптом ні, не хочу так ризикувати та спілкуватися з цим страхіттям», – подумала принцеса та почала звати на допомогу. Мимо проходила дівчинка – донька пекаря, що привіз до королівського сніданку смачний хліб. Дівчинка була дуже доброю, любила природу та теж приходила до саду послухати пісні птахів. Вона почула, як кричить принцеса та кинулася на допомогу. – Яке маленьке жабеня! Йому мабуть страшно та він бажає потрапити до своєї річки, – сказала дівчинка (хоча вона звичайно також не могла розуміти його мови). – Ось і відведи його туди, – промовила принцеса та гордо піднявши носик пішла звідси. Вона розповідала всім, кого бачила, який видався жахливий ранок, та до вечора була в поганому настрої, так і лягла спати з сумним обличчям. А дівчинка зірвала лист подорожника та підставила його жабеня. Він довірливо заскочив до нього і дівчинка віднесла його до річки. Там жабеня пострибав до своїх родичів. Пролунало радісне квакання. Дівчинка посміхнулася та подумала, який гарний ранок – жабенятко повернулося додому, ярко сяє сонечко, солов’ї співають чудові пісні, дома ждуть батьки, а на столі в її кімнаті лежить новенька книжка казок братів Грімм. Дівчинка радісно побігла додому та весь її день пройшов в чудовому настрої.

Вранці сніг заблищав так, ніби зима жменями понасипала блискіток і вони всі сяяли і промінилися. А в садку, на тому розі будинку, де починалася ринва, з'явилася бурулька. Вона переливалася на сонці всіма кольорами райдуги. Вона була дуже гарна. – Ви, напевне, з дорогоцінного каміння! – спитав її з пошаною маленький снігурчик. «А може, вона солодка, як цукерка»,– подумав один хлопчик. Адже усім малим дітям бурульки здаються солодкими, і їх хочеться посмоктати. Він схопив паличку і почав кидати нею в бурульку. Хлопчик уже уявляв собі, як це він покаже всім дітям, що в нього є така гарна бурулька. Ой, як злякалися всі в садку, коли побачили, що робить хлопчик. І дерева, і пташки, а найдужче – стара ринва. По-перше, вона боялася, що хлопчик може помилково влучити в неї, по-друге, ця стара ринва не хотіла позбавлятися своєї прикраси, якою вона дуже пишалася. Раптом – тррах! Хлопчик таки влучив у бурульку, і вона враз зламалася і впала. – Моя бурулька! Моя бурулька! – радів хлопчик, підхопивши її руками. Він навіть рукавиці скинув, бо йому зробилося гаряче, коли він кидав палицю, і руки у нього були зовсім теплі. Хлопчик тільки підніс бурульку до рота і хотів її посмоктати, як побачив, що на нього дивляться світлі блакитні очиці, і почув, що бурулька до нього заговорила. – Ні, ні, ні, хлопчику, не бери мене в рот, не треба! Я розкажу тобі багато цікавого. Хлопчик дуже здивувався, але, звичайно, йому захотілося послухати її. – Ти, мабуть, чарівна бурулька? – спитав він. – Так, так,– сумно сказала бурулька.– Я зачарована, я заморожена, я заворожена, і я дуже дякую, що ти врятував мене... І я прошу: не згуби мене, я дуже люблю стрибати, як ти, скрізь бігати і ніколи не сидіти на місці! – Ти любиш стрибати? – ще дужче здивувався хлопчик.– Але ж ти висіла на старій ринві. – Так, так,– підтвердила бурулька.– І, напевне, я пробула б там до весни, поки припекло б сонечко і я б розтанула. Адже я не з дорогоцінного каміння і не з солодкого цукру. Я просто весела краплинка води. І я зараз розкажу тобі про себе. Але я боюся, коли б зима не схопилася, що мене там нема, і не помітила, що я з тобою,– вона тоді враз заморозить нас обох. Так слухай. Я була дуже веселою краплинкою води. Я пливла в Дніпрі з мільйонами моїх сестричок до Чорного моря. Це були найкращі хвилини мого життя. Усі звали мене невгамовною, але то вітер не давав мені ані хвилинки спокою. Чого він хотів од мене? Я не знаю. Коли ми влилися в Чорне море, він здіймав страшні хвилі, вищі за цей будинок, перевертав човни і кидав пароплави, як трісочки. Та я, маленька краплинка, тікала завжди від нього. Якось спересердя в тихий літній день, коли я цього зовсім не сподівалася, він виплеснув мене на берег, на гаряче каміння. Я обернулася парою і полинула в небо. Високо над землею я літала в білій хмарі, і, коли раптово знову налітав вітер, я півидко падала на землю дощем і напувала її. Я не боялася потрапити і під землю. Адже й там я рухалася, жила і знову виринала на світ веселим джерелом. Якось біля нашого джерельця зупинилися троє бійців. Вони були стомлені, сірі від придорожнього пороху, але дуже веселі. З їхніх розмов я зрозуміла, що вони після війни повертаються вже додому. – Умиймося рідною водичкою! – сказав один з них і зачерпнув повні жмені джерельної води. І я потрапила на його засмаглі, натруджені долоні і вмила йому лице. Я була дуже щаслива з того. Коли він струсив краплі з рук на траву, я встигла побачити: лице його було вже зовсім не сіре, а молоде, красиве, і очі сяяли. Як це приємно, коли через тебе сяють і радіють! Ні, я таки часто була щасливою! Але я все поспішала далі. Я любила все нове і зовсім не злякалася, коли разом із своїми сестрами з одного джерела потрапила в довгі і темні труби. Там уже бігло багато води. – Нічого страшного, нічого страшного! – казали старші.– Ви ще не робили такої мандрівки. Це звичайний водогін, і скоро ми виллємося на білий світ. Поки ми жили – бігли в водогоні,– ми всі дуже здружилися між собою і все балакали, балакали, гомоніли, розповідали про себе. Що ж нам було ще робити?! Різні були серед нас. Одні розповідали, як їх наливали в паровози, підігрівали і як вони, обернувшись на пару, рухали цілі поїзди. Краплинки були дуже горді з цього і, я думаю, мали на це право. Інші розповідали, що вже не раз їх узимку наливали в труби, щоб опалювати будинки. Вони казали: – Коли б не ми – люди померзли б. Мені було дуже цікаво, куди ж я тепер потраплю. Спочатку мене тішило, що я бігла з моїми сестрами і вітер уже не підганяв мене і не дражнив, як завжди. Але швидко нам усім набридло бути в темних вузьких трубах водогону, і ми дуже зраділи, коли раптом почали бігти швидше, і почули якісь звуки зовні. – Кран відкривають! – закричали мої старші подруги.– Кран відкривають! Зараз на волю! Досить цієї темряви! По правді, я більше хотіла б опинитися разом з моєю рідною матір'ю-річкою, плисти в синьому Дніпрі, але я була рада вже хоч будь-якій зміні. Я хотіла, щоб потім і мені було що розповідати про те, як я рухала поїзди чи якісь великі цікаві машини. Але моя доля цього разу була куди простішою... Мене налили... в чайник. Так, в звичайний великий чайник, і поставили цей чайник на електричну плитку. – Що з нами буде? Що з нами буде? Так гаряче! Так гаряче! – плакали ми з сестричками. – Чуєш, чайник уже булькає,– сказала якась жінка.– Зараз питимемо чай. – Аякже! – подумала я.– Треба тікати! Та швиденько-швиденько підібралася до кінчика чайникового носа. – Куди ти, мала? – засичав чайник.– І чого це люди не знімають мене? Я весь википлю, уся вода збіжить! – До побачення, дядечку! Я ще хочу політати на волі! – гукнула я, легкою парою знялася вгору і вилетіла з іншими подругами крізь димар. – А, ось де ти! – почула я раптом. Ой лишечко, це знову був вітер, і який сердитий, холодний! Він тепер служив у білої зими, а зима, я вже чула, завжди хотіла заморозити усю воду на світі – всі струмки, річки, озера, ставки. Навіть на Дніпро вона одягла міцну кригу, і я не думаю, щоб це йому подобалось. Чи багато їй було роботи зі мною?! Вона тільки слово мовила – підхопив мене вітер, і вже білою сніжинкою я упала на стару ринву. – Ти завжди горнулася до квітів, любила гратися з сонячним промінням,– глузував вітер,– а тепер будеш завжди прикрашати ринву, і я віятиму коло тебе, скільки захочу. Навіть сонячний промінь нічого не міг зробити, бо вітер не підпускав його близько до мене. Я лише плакала, дивлячись на нього, і сльозинки мої замерзали на мені. Я зробилася холодною крижаною бурулькою і примерзла до цієї старої ринви. Отак і заворожила мене люта зима... Ні, я ніколи не думала, що може бути так холодно на світі. Усі казали, що я дуже гарна, і ялинки навіть сердилися на стару ринву, що я прикрашаю її, а не їх. Але навіщо була мені моя краса, коли я лишалася холодною нерухомою крижинкою! Як я заздрила сніжинкам, що літали в повітрі! І я не могла, не могла чекати до весни! Це ще так довго! Бурулька замовкла, і раптом хлопчик почув, що вона тане в нього в руках. – Трошечки тепла в житті, і я знову оживаю,– долинув до нього тихий шепіт.– Я знову біжу далі, далі... Дякую тобі за тепло твоїх маленьких пустотливих рученят. Згадуй мене, коли плаватимеш у річці, коли бачитимеш росу, золотий дощик і білу хмарку. І вже не було нічого в руках у хлопчика. Та він зовсім не шкодував.

По ялинку внучка з дідом йшли по лісі навмання. А за ними бігло слідом довговухе цуценя. Задивилась, мабуть, внучка на ялинку, на сосну і зронила якось з ручки рукавичку хутряну. Рукавичка невеличка на снігу собі лежить. Раптом мишка тишком-нишком з нірки вилізла й біжить – Ну й хатинка! Ну й дивинка! Відгукнися – хто тут є? Тільки голосу з хатинки щось ніхто не подає. Влізла мишка в рукавичку і сама в ній стала жить. Раптом зайчик- побігайчик з-під ялиночки біжить. – Ну й хатинка! Ну и дивинка! Відгукнися – хто тут є? – Чує зайчик: Із хатинки хтось там голос подає: – Є тут мишка-гострозубка. Ну, а ти хто? Що за гість? – А я зайчик- побігайчик довгі вуха, куций хвіст! Вліз і зайчик в рукавичку, стали вдвох у хатці жить. Раптом білка – стриб із гілки! Та по стежечці біжить. – Ну й хатинка! Ну й дивинка! Відгукнися –хто тут є? – Чує білочка: з хатинки хтось там голос подає: – Є тут мишка-гострозубка, є тут зайчик–куций хвіст! – А я білка–тепла шубка, невеличка я на зріст! Влізла й білка в рукавичку, стали втрьох у хатці жить, Глядь, поглядь, аж ось лисичка попід соснами біжить. – Ну й хатинка! Ну й дивинка! Відгукнися –хто тут є? – Чує лиска: із хатинки хтось там голос подає: – Є тут мишка-гострозубка, є тут зайчик–куций хвіст, є тут білка–тепла шубка. Ну, а ти хто? Що за гість? –Хто ж не зна мене, лисичку, і вигадливу, й метку? – Влізла й лиска в рукавичку, примостилась у кутку. Ще й кабан прибіг ікластий, і куниця, й їжачок. Тут і голці ніде пласти! Скільки сміху й балачок! Рукавичка невеличка на снігу собі лежить. А з барлогу на дорогу вийшов заспаний ведмідь – Що за зборище зібралось? Що за хата? Хто тут є? Хто здіймає сміх та галас, зовсім спати не дає? – Є тут мишка-гострозубка, є тут зайчик–куций хвіст, є тут білка–тепла шубка,  то малесенька на зріст. Ще й лисиця є, сестриця, і вигадлива, й метка, є кабан, їжак, куниця. Ну, а хто це нас ляка? – Я ведмідь, я хочу спати, сміху-жартів не люблю! Сяду я на вашу хату всіх вас разом роздавлю! Злий ведмідь гарчить, лютує ломить всі кущі підряд. Що робити? Хто врятує переляканих звірят?! А тим часом дід та внучка вже ялинку принесли. Так у внучки змерзла ручка, що аж зашпори зайшли. – Рукавичка де ж поділась? Загубила!.. Ай-ай-ай! Побіжи, мій песик милий, рукавичку відшукай! Песик дівчинку послухав, хвіст– угору, в землю – ніс, і примчався скільки духу на те саме місце в ліс. Рукавичка як живая, ходить ходором, тремтить. А до неї підступає розлютований ведмідь. Як загавкав пес на нього – аж ведмідь оторопів, зразу втік і до барлога причвалав і захропів. Тут звірята всі зраділи, стали песика хвалить, що прогнав ведмедя сміло, не злякався ні на мить. Каже песик: – Дуже прошу інше мешкання знайти. Треба дівчинці хорошій  рукавичку віднести. – А хіба ж це рукавичка?! – загукали всі. – Невже?! В нас нема такої звички забирать собі чуже! Всі ми підемо з тобою рукавичку повернуть! – І веселою юрбою звірі вирушили в путь. До дівчатка за хвилинку рукавичку віднесли, і всі разом круг ялинки танцювати почали.

Ой розгулялись взимку віхоли, до вікон хатку замели, де під солом'яною стріхою дідусь із бабою жили. Біля віконця якось ввечері сиділи вдвох собі старі та милувалися малечею, що розважалась у дворі. От дід і каже: – Нумо, спробуймо і ми побавитись, стара, – ходім та бабу з снігу зробимо, отак, як робить дітвора! А баба каже:– Не щастило нам діток ростити на віку, – отож хоч нині з снігу білого не бабу зробим, а дочку! І от в садочку перед хатою, напрацювавшися як слід, із снігу білого, пухнатого зліпили ляльку баба й дід. Коли це галка враз пролинула понад садком і на льоту з крила пір'їнку чорну скинула на сніговую ляльку ту. З-за хмар вечірнє сонце блиснуло, зачервоніли промінці,– і враз немов рум'янець виступив на білім ляльчинім лиці. І раптом, дивом-небилицею, дівчатко виникло живе, – з такими синіми очицями, як синє небо зимове, з такими чорними косичками, як чорне галиче крило, з червоними такими щічками, як сонце ввечері було. – Добридень, – каже, – мамо й таточку! Ой, як я вас обох люблю! Ведіть скоріш до себе в хаточку дочку – Снігуроньку свою! Вбирають землю сніжні віхоли в холодний одяг зимовий. А дід та баба щастям-втіхою стрічають кожний день новий. У хатці прибрано, підметено – ні порошинки по кутках, узорні вишивки та плетива на рушниках, на подушках. Та ще й води щодня нанесено, в дворі прочищені стежки, і цілий день так любо й весело лунають співанки дзвінкі. То все дочка, то все Снігуронька встигає все зробити вмить, мов промінь сонця в небі хмурому, усе навколо веселить. Дівчатка й хлопці в хату дідову з усього сходяться села, бо вже Снігуронька привітлива із ними дружбу завела. Гуляють в сніжки, з гір спускаються вона ніде не відстає, морозу зовсім не лякається, в снігу ще кращою стає. Вже й пригрівати стало сонечко. Старі радіють – це ж весна! Та все частіше їхня донечка Сидить замислена й сумна. Вона все рідше посміхається, все тихше пісеньку веде, від сонця в затінок ховається, із дітьми гратися не йде. Ліси й садки убрались зеленню, укрились цвітом запашним, і луки всі–немов застелені квітчастим килимом рясним. Прийшли дівчатка до Снігуроньки: – Виходь, подруженько, до нас! Чому це ти бліда й зажурена в такий ясний веселий час? – Піди, – говорять батько й мати їй, порозважайся, як колись! – Отож вона й пішла з дівчата ми у гомінкий весняний ліс. Дівчата бігали над річкою, збирали квіти на вінки, у лісі стежили за птичками і співи слухали дзвінкі. На купу хмизу десь надибали, розклали вогнище мерщій та й ну стрибати-перестрибувать через вогонь навперебій! Снігурка на дівчат поглянула, розвеселилась, розійшлась, стрибнула теж – і враз розтанула! І вгору хмаркою звилась... І вже нема Снігурки милої, лиш хмарка лине за лісок, і долітає з хмарки білої дзвінкий Снігурчин голосок: – Не плачте, матінко та батечку! Хоч і недовго я жила, та звеселяла вашу хаточку й сама щасливою була. Ось полетять хмарки над нивою ген-ген над степом, за село і там впадуть рясною зливою, щоб все зростало і цвіло. І ви любіть життя і сонечко, радійте квітам і теплу і споминайте вдячно донечку, свою Снігуроньку малу!

Якось наприкінці осені, коли день уже став дуже коротенький, а ніч – довгою та холодною, надумала бабуся Зима піти однієї такої ночі на розвідини до людей, на землю та послухати, що про неї говорять, чи чекають на її прихід. Підійшла вона під віконце до хатини, де жили старенькі дідусь із бабусею, і чує: – Ой, діду, вже й зимонька не за горами, принесе вона до нас сніги та морози, а так ще тепла хочеться. А може, забариться Зимонька й прийде до нас пізніше. Погрілись би ще трішки. – Так, бабусю, так. Правду ти кажеш, але ж чи забариться вона?! Сумно стало Зимі від тих слів, проте пішла вона ще під інше віконце послухати, може, там на неї чекають. Чує, якась молодиця з матір’ю розмовляє: – Ой, не треба ще нам холоду та Зимоньки. Ще дах у хаті не залатаний, холодно нам буде. От якби десь заблукала Зимонька, а то й зовсім не прийшла до нас... Образилася бабуся Зима. „Чого ж так усі мене не хочуть бачити? Чи я комусь зло роблю? Снігом, немов ковдрою, землю вкриваю. Діточкам для санчат дорогу встеляю. Та коли так, то й не піду я на землю, нехай без мене живуть і красну Весну чекають. Я ще й Віхолі, Морозу та Сніговію скажу, щоби не йшли між люди.” Так і зробила. От уже й час іти зимі на землю, а вона собі спить і нікуди не поспішає. Мороз, Сніговій та Віхола також відпочивають. Навіщо ж іти, коли їх не чекають?! А на землі весело. Уже й би мала прийти Зима, а все її нема. Тепло людям, щасливі всі. Минув отак місяць, минув другий. Уже й Новий рік не за горами. Вже інше почали люди говорити. – Як же це Новий рік – та без Діда Мороза, без Сніговія і Зимоньки зустрічати? Не годиться так. Та й поля вже давно треба вкрити білою ковдрою. Інакше озимина переростати почне, коли і надалі таке тепло буде. Пропаде наш урожай? Загине все. Напевно це ми її образили, коли не бажали її приходу. А вона почула й передумала до нас іти. Забідкалися люди. І дахи вже полатали, і нагрілися, та й ялинки в хатинках у розкішне вбрання одягнули, до Нового Року готуючись, а Зими нема і нема. А дітвора? Дітвора геть духом упала. Вже й наче зима, а ні тобі на саночках чи лижах покататися, ні ковзанки на ставку зробити чи снігову бабу зліпити, ні у сніжки погратися. Сумно навкруги, сіро. Та й намислила дітлашня у передноворічний вечір зібратися гуртом і піти на вигін, за село, щоби Зимоньку закликати. Так і зробили. Узяли санки, лижі, ковзани та й вийшли гуртом на гірку. – Зимонько-Зимо, бабусю! – почали благати вони. – Пробач, якщо образили тебе! Прийди до нас з Дідом Морозом, Сніговієм та Віхолою! Сумно нам без тебе. Ось санки, ковзани, лижі, а кататися нам ніде. Першим почув ці благання дідусь Мороз. Шкода йому стало маленьких діток та ще й у передноворічний вечір. Визирнув він на вигін і давай щипати дитячі носики та щічки. – Ой, дивіться, дивіться! Мороз прийшов, почув нас. Дідусю Морозе, дякуємо тобі за те, що послухав нас. А ще передай бабусі Зимі, Сніговію та Віхолі, що ми дуже чекаємо на них. Он і земленька вже би відпочила під теплою сніговою ковдрою. На ці слова ще сильніше Мороз ущипнув діток за носики, а вони раді та щасливі, побігли по домівках, знаючи, що тепер Зима обов’язково прийде. І справді, всю Новорічну ніч працювала бабуся Зима з дідусем та дітками – Сніговієм та Віхолою. А коли люди вранці прокинулися, то могли очей відвести від такої краси. Усе довкола було вкрите пухкою білою ковдрою, вікна у хатинках старанно вимережані дивовижними візерунками, які створив дідусь Мороз, а ставки скуті кригою. На деревах, наче мереживо, лежав блискучий іній. І все це на сонечку виблискувало та вигравало всіма барвами веселки. – Дякуємо тобі, Зимонько! Пробач що не хотіли бачити тебе, – говорили люди. А дітки веселилися та гралися біленьким сніжком. Хто на санчатах, хто на лижах чи ковзанах, а хто ліпив снігову бабу або грав у сніжки. Всі були раді, що Зимонька нарешті прийшла. Бабуся Зима, дивлячись на ці веселощі, лише посміхалася.

«У лісі, лісі темному…» – наспівував Дмитрик, біжучи зимовою стежкою у лісок, що простягався неподалік його хатини. У тому лісі вовк не ходив, та й лісок був невеликим. Але саме тут Дмитрику було найзатишніше. А ще з минулої весни у хлопчика з’явилася подруга у ліску – маленька ялиночка, яку він посадив своїми руками і дуже її любив та доглядав. От і зараз він біг саме до неї – подивитися як вона зимує, привітатися, погомоніти. Ялиночка ж була чарівною. Так-так, а ти хіба не знав? Якщо посадити деревце своїми руками і доглядати його, як рідне, воно обов’язково стане чарівним: і розмовляти буде, і від біди та негоди захистить, і заспокоїть та порадить. Спробуй… Отож, підбіг Дмитрик до ялиночки і бачить тремтить бідолашна, аж хвоїнки дрижать. – Ялиночко, рідна, ти чого? Невже холодно тобі? Давай я тебе у свою курточку закутаю! Вона тепла, пухова, будеш, як у перині, – почав уже знімати з себе курточку хлопчик, щоб накрити та зігріти від холоду маленьке деревце. – Ой, Дмитрику, не холодно мені. Стільки снігу намело – стовбур та гілочки гріє, немов пухом закутана, а ще синички та горобчики часто сідають на мене – зігрівають своїм теплом. Причина в іншому… – Та чого ж? – От у всіх скоро Різдво, правда? – Правда! Та це ж свято велике, хороше, веселе! Ти ще просто ніколи не стрічала його, тому боїшся? Ой, яка ж ти чудна! – засміявся хлопчик. – Ні, Дмитрику, ти хороший хлопчик, але розповіли мені мої сусідки – старі сосни, що саме таких маленьких, як я ялиночок, перед Різдвом люди зрубують для того, щоб прикрасити своє житло. А потім і зовсім викидають на смітник, коли хвоїнки-голочки опадуть. Усім свято, а нам смерть! А ми ж також святкувати хочемо, радіти, весни дочекатися і жити, – заплакала гірко ялиночка, закриваючи стовбурець пухнастими лапами-гілками. – Зачекай, ялиночко, не плач так жалібно, бо і я зараз заплачу, – промовив Дмитрик, не показуючи свого жалю. – Я щось придумаю! Я миттю! – і побіг так швидко, що тільки сніг за ним закурився. Минув день. Стояла ялиночка сумно і вже навіть не плакала – чекала Різдва та прислухалася чи не йдуть по неї люди, щоб зрубати та у хату віднести. Спочатку сподівалася на допомогу Дмитрика, але потім вже і його не чекала. Глянула – а навкруги така краса! Місяць освітив все навколо, вітерець затих, втомився, сніжок на гіллі, ніби срібло, лежить та ще й зірка на небі зійшла – велика та яскрава. Та раптом чує кроки: «Все, оце вже по мене йдуть!» – подумала. З-за найближчого дуба з'явилась голова в хутряній шапці. За нею ще одна. Троє чоловіків вийшли на галявину і підійшли до ялиночки. – Гарненька, правда? – прогугнявив найвищий. – Гарна-гарна. Швидше рубаємо і гайда звідси поки нас не впіймали! – зашипів на нього інший. «Оце вже справді мені смерть!» – подумала ялиночка. Здоровань витягнув сокиру, підійшов. «Ой!... » – закрила лапами-гіллям очі красуня відчувши вже стальне лезо на своєму стовбурі. Та раптом чоловік відскочив як ужалений від деревця, аж пилку впустив. – Що це?! – закричав. – Хто посмів мене засліпити? – накинувся на своїх товаришів. – Ой! – закричав другий. – А ти чого шишками в очі шпурляєш? – От я тобі! – Та що це таке? – третій гукнув. – Дерево ніби на місці, а гілля за одяг саме зачіпає. – Чи це ти мене тягнеш? Ану я тобі! – обернувся до здорованя який стояв біля ялиночки немов осліплений. Всі троє почали лаятися та шарпатись один з іншим. Аж тут знову почулися кроки, галас. На галявину вибігло кілька людей, попереду їх Дмитрик. Злодії позадкували за дерева і зникли, ніби їх не було. А з-за дерев вийшов олень, білочка прискакала, зайченята маленькі та вся лісова звірина. Ялиночка зраділа. – Дмитрику, це ти? Ой, як же мені страшно було! Зрубати мене хотіли але звірята і зоря з неба не дозволили цього зробити! – затремтіла. – Це правда, звірята? – Так, ми не дали зрубати ялиночки, – виступив вперед олень. – Я зачіпав злодіїв за одежу, білочка шишками шпурляла, а Зоря Різдвяна так засліпила найбільшого, що він ще довго нічого не бачитиме. – От нахаби! Я ніби відчував, що з тобою лихо може трапитися – так сюди мчав! Не бійся! Різдво на землю прийшло і нічого злого більше не буде. А зірка, що на небі запалала – це Різдвяна Зоря! А це мої друзі, ми прийшли до тебе Різдво зустрічати. Разом посвяткуємо. – Справді? Ой, як цікаво! Дякую тобі, Дмитрику! А що це у вас? – показала на велику коробку, що несли друзі. – А це святкові шати для тебе. Дозволиш тебе у них одягнути? Будеш красунею!  – Звичайно, одягайте! – зраділа. – А як же ваше свято? Хіба ви ялиночку не хочете в себе вдома ставити? Зрубувати не будете? – Вдома ми не справжню ялинку поставили, вона і стоїть довше, і голочки не обсипає, і живих деревцят рубати не потрібно. А святкувати прийшли до тебе. Хіба Різдво приходить до тих, хто ошатнішу, живу ялинку поставить, чи наїдків більше наготує, чи себе прикрасить? Різдво у душу кожного має прийти, а посвяткувати й тут можна. Головне, що воно для усіх, і для тебе, Ялиночко! «Нова радість стала, яка не бувала…»– закружляли навколо деревця. – Тепер і у мене справжнє Різдво, з друзями та колядками. – раділа Ялиночка. А тут і вся лісова звірина позбігалась, пташки позліталися. Усі з гостинцями, подарунками. Це було найкраще Різдво для друзів і для маленької Ялиночки.

Із-за хмар визирнуло сонечко. Повітря сповнилося лагідним літнім теплом, і з усіх нірок та щілин повилазили комахи. Між деревами з’явилась велика колона гусені соснового шовкопряда. Гусені повзли в один ряд, і кожна лишала за собою тоненьку ниточку, по якій рухалися інші. Позаду колони, таким чином, залишалася довга, сліпучо-біла стрічка. Усі гусениці повзли впевнено, повагом, не роззираючись по боках. Лише перша неспокійно крутила головою. Їй доводилося шукати дорогу без ниточки. Довкола було багато сосен, де гусінь поживилась би духмяною зеленою хвоєю. Та через кепський зір вона не знаходила жодного дерева. Натомість натрапила на маленький струмок, і їй довелося повернути ліворуч. Невдовзі струмок крутнув убік, і гусінь разом з ним ще раз завернула вліво. Тут на її шляху лежав камінець. Справа вирувала вода, і перша гусениця втретє повернула ліворуч, рухаючись тепер просто на свою білу смужку, яку перед цим проклала. У той час до свого дерева, що височіло за струмком, поспішала Білочка. Вона не помітила блискучої доріжки і перервала її якраз у тому місці, до якого прямувала колона. Перша гусениця натрапила на той кінець ниточки, що вів у замкнене коло. Тепер їй не треба було вибирати напрямок руху. Готовий шлях був перед нею. Інші взагалі нічого не помітили. Вони як і раніше повзли за першою гусеницею. Йшов час. Гусениці закінчували вже п’яте коло, і жодна не відхилилася вбік. У безперервному русі спливала обідня година. Потім надійшов вечір. З настанням прохолоди колона стишила швидкість. А за деякий час і зовсім зупинилася… За ніч гусінь добряче пошматували хижаки. Першою була вже інша гусениця. Але як тільки пригріло сонечко, гусінь швидко зімкнулася і, як перше, поповзла по колу. Увесь цей час гусінь нічого не їла і почала підупадати на силі. Але навіть голод не міг примусити її розірвати коло. Лиш на шостий день з’явилися перші ознаки непорядку. Десь близько полудня одна з гусениць настільки охляла, що втратила чутливість і зійшла з білої смужки. За нею рушили інші. Випадково гусениця натрапила на другий кінець обірваної Білочкою стрічки, і залишки колони, так нічого й не поївши, повернулися додому. Наступного ранку гусениці знову подалися шукати своє щастя. Як завжди, вони поважно повзли одна за одною, і тільки перша гусениця неспокійно крутила головою.

Від самого ранку йшов дощ. Батьки ще вчора поїхали в село, друзі, чомусь не заходили, а різні ігри вже так набридли, що далі нікуди. Тож сидячи на підлозі, Едик другу годину складав з конструктора корабель і другу годину в нього нічого не виходило. Врешті покинув це заняття і пішов на кухню. Хотів налити собі компоту, але банка з вишнями вирвалася з рук і розлетілася на друзки. Настрій упав остаточно. Та саме в цей час задзвонив телефон: – Це учень третього класу Едик Величко? – почув у трубці. – Так, – відповів хлопчик. – Працює дистанційний індикатор настрою, – продовжував голос. – У твоїй квартирі зареєстровано критичні величини: десять балів нудьги і вісім одиниць невезіння. Чекай нашого агента... Едик ошелешено подивився на телефон, потім сів на диван і спробував зосередитись. В цей час у коридорі пролунав дзвінок, і він поспішив до дверей. А за порогом побачив усміхненого хлопця років дев’яти. – Мене звуть Костиком, – представився той, – прибув за терміновим викликом. – Але я нікого не викликав, – здивувався Едик. – Це не має значення. Дозволиш увійти? – і не чекаючи згоди, переступив поріг. Збитий з пантелику несподіваним вторгненням, Едик лише кліпав очима. – О, я вже знаю, що ми будемо робити, – ще в коридорі мовив хлопець. – Приберемо в квартирі. Згода? Едикові не хотілося що – небудь робити, але Костик вже закотив рукави, і відмовлятися було пізно. За якийсь час пілога, меблі і навіть посуд блищали, немов новенькі. – Тепер можна й погуляти, – задоволено потер руки гість. – Але ж там дощ. – Хіба це дощ? Легенька мряка. Едик тепер уже легше піддавався настроєві нового товариша і рушив за ним у двір. – Вперед! – весело вигукнув Костик, підставляючи обличчя дощеві. – Куди? – запитав Едик. – На вокзал, – хитро посміхнувся Костик, – зустрічати твоїх батьків. Підозірливо зиркаючи на товариша, Едик швидко крокував поруч. Та, врешті, не втримався. – Звідки ти так багато про мене знаєш? – Ми все знаємо. – Ми?! – Авжеж. Ми – це служба доброго настрою... Наші індикатори приймають хвилі радості і суму з усього міста. А потім підключаємось до роботи ми, агенти... Це так цікаво. Та й у самого все ліпше виходить, коли іншим допомагаєш. Я агент 018, і працюю зовсім недавно. – Але... – Хочеш спитати, як я дізнався про батьків? Дуже просто, у тебе на календарі записано. Мабуть для пам’яті. – А я б так зумів? – несподівано вихопилося у Едика. – Звичайно. – Але як вас знайти? – Ми самі тебе розшукаємо. – Запевнив Костик. – А тепер зайди в магазин і купи квітів... Хвилин за десять по тому хлопчики прийшли на вокзал. – Мамо, тату! – кинувся до батьків Едик. – А ми вас зустрічати прийшли. – Спасибі, хлопчику. – пригорнула його до себе мама. – Ти сьогодні такий уважний. Тільки хто це – ми? – Ми з Костиком. – Едик озирнувся, але Костика ніде не було. – Він же щойно... Ми разом... Удома батькам знову довелося дивуватися. – Ти справжній лицар, Едику, – похвалив тато. – Так гарно прибрав. Допоміг мамі. Але той ніяково опустив голову, пішов у свою кімнату і знову взявся за так і не складений корабель. Ще не встиг закінчити його, як у відхилену кватирку влетів паперовий літачок. Едик підняв його. Еге, тут же щось написано! “Довідка. – почав читати хлопчик. – Дана учневі третього класу Величкові Едику в тому, що він зарахований до Служби доброго настрою агентом 019”. Тепер Едик вже не сумнівався в своїх силах. Відчував, що зможе виконати будь – яке завдання Служби. Ось тільки б дочекатися першого виклику...

У Василька в кімнаті жив великий червоний Будильник з тендітним білим капелюшком. Своїм дзвіночком Будильник радісно повідомляв хлопчика про початок кожного нового дня. Але Василько не любив свого Будильника. Завжди щосили бив його по капелюшку, примушуючи замовкнути. Одного вечора хлопчик засидівся біля телевізора аж до опівночі. Коли ж уранці його розбудив дзвінок, він неабияк розсердився і кинув у Будильника подушкою. Той упав і цього разу образився так, що більше не захотів служити такому жорсткому господареві. – Зламався, – байдуже мовив Василько, не почувши звичного цокання, – треба здати в ремонт. Та навіть годинникар не зміг примусити Будильник запрацювати знову. Все наче справне, а стрілки ані руш. Василько почав запізнюватися у садочок, за що його часто сварила вихователька. Так минув тиждень. Того дня Василько пішов у гості до бабусі і розповів їй історію з Будильником. – Ай-я-я, ти дуже образив його, – похитала головою бабуся. – А Будильник же був тобі другом. – Але я вже все зрозумів і хочу помиритися з ним, – мовив хлопчик. – Якщо ти справді все зрозумів, то будь тепер лагідний і терплячий з Будильником. Лише так зможеш повернути його дружбу. Василько послухався бабусю. Прийшов додому, перш за все витер з Будильника пилюку, чого ніколи не робив раніше. Потім акуратно поставив на найпочесніше місце в кімнаті, тобто, на свій стіл. Майже одразу почулося рівномірне цокання. – Він пробачив мені! – зрадів хлопчик. Тоді накрутив Будильника на сьому ранку і спокійно заснув... Дзвіник пролунав несподівано. Василько схопився на ноги, але побачив, що на годиннику всього лише третя година ночі. Схопив подушку, щоб кинути в Будильника, та вчасно згадав застереження бабусі. Тому тільки легенько натиснув на білий капелюшок, вимкнувши дзвінок. Будильник тієї ночі дзвонив ще кілька разів раніше, ніж треба. Він наче дражнив Василька: “Тобі не подобається? А що відчував я, коли ти мене ображав?” Та хлопчик витримав це випробування, і, врешті – решт, подружився з Будильником назавжди. Він більше не запізнювався у садочок і ніколи не сердився на свого веселого дзвінкого друга.

Жив на світі самотній аптекар Аспірин. Він готував ліки і тим самим заробляв собі на хліб. Якось Аспірин надумав переглянути старі рецепти. Вони дісталися йому від батька, тому – від його батька і так далі – адже аптекарями були всі предки Аспірина. Гортаючи пожовклі від часу папірці, Аспірин натрапив на один, де було кілька невідомих йому рецептів. За цими рецептами аптекар виготовив таблетки. Потім написав велике оголошення: “Тут ви можете придбати ліки, які збільшать або зменшать ваш зріст, допоможуть схуднути або поправитись, змінити зовнішність або характер”. Аспірин вивісив оголошення на дверях свого будинку, а сам сів біля вікна. В цей час мимо проїжджав дуже товстий купець. Він прочитав оголошення, зупинив візок і запитав: – Чи правда те, що тут написано? – Так, пане, – шанобливо вклонився Аспірин. – Гаразд, дай мені таблетку від повноти. Спробую ще й твій засіб. Години за дві по тому на подвір’ї в аптекаря зібрався гурт людей. – Продай і нам таблетки! – гукали вони. У натовпі аптекар помітив уже знайомого купця. Товстун виглядав значно стрункішим і хотів схуднути ще. Торгівля пішла швидко. Одним кортіло підрости, другим навпаки – стати нижчими. Треті просили таблетки, щоб поправитись, четверті – щоб збільшити вуха або ніс, п’яті – зменшити їх. Купували також таблетки ощадливості, хитрості, спритності... Минуло кілька днів. Завдяки купленим в Аспірина таблеткам, громадяни поробилися гарними, стрункими, ощадливими і спритними. Але жоден чомусь не придбав таблеток скромності й доброти. В місті раз-по-раз почали виникати суперечки. Люди годинами сперечалися, хто вищий або нижчий, товстіший чи худіший. Хто хитріший, ощадливіший. У кого довший чи коротший ніс, більші або менші вуха. Потім сперечальники навипередки бігли до Аспірина і, щоб довести свою перевагу, купували по десять таблеток одразу. Аптекар намагався пояснити людям, що цього робити не слід, але все було марним. І тоді почалося неймовірне. Двоє коротунів стали так швидко рости, що мало не попробивали головами стелю. Ледве встигли вискочити на вулицю. Інші раптом так зменшилися, що друзі потім їх довго шукали повзаючи по підлозі. Ті, хто надумав схуднути, стали тоншими за палець. А товстуни навіть найширшими вулицями мусили ходити боком, аби не зачипитися за паркан чи будинок. Декому довелося скручувати вуха в трубочку, щоб не волочилися по землі. Інші мусили когось наймати, аби підтримував довжелезного носа. Ті, що вирішили стати ощадливими, вже по три дні нічого не їли, а вдягалися лише у викинуте кимось драньтя. Хитруни ж перехитрували вже всіх і тепер заходилися обдурювати самих себе. Люди встигли забути, що Аспірин радив їм не зловживати таблетками. Вони зібралися разом і рушили до нього. Побачивши дивовижну процесію, аптекар укляк на місці. – Зараз же дай нам інші таблетки! – гукали йому з юрби. І він мусив розпочати торгівлю. Та дуже швидко всі з жахом побачили, що таблетки не допомагають стати такими, як раніше. – Шарлатан! Злодій! – лютувала юрба, – Поверни нам людську подобу! – Бий його! – вигукнув хтось. – У мене немає інших таблеток, – злякано мовив Аспірин, відступаючи назад. Але тут він згадав про таблетки доброти і скромності. “Треба їх негайно роздати, – вирішив, – може люди стануть добрішими і не чіпатимуть мене”. – Стійте! – зупинив Аспірин передніх, що вже почали підступати до нього. – Зараз я винесу вам ліки. Кожен, хто прийшов до аптекаря, ковтнув по таблетці. І сталося диво. Таблетки не тільки зробили людей добрішими та скромнішими, але й повернули їм звичайний вигляд. Після тих подій Аспірин знищив усі таблетки та рецепти. Лише таблетки доброти та скромності залишив. Про всяк випадок.

За горами й лісами було колись одне королівство. Тут жили найкращі в світі столяри, кухарі, будівельники, шевці та майстри усіх інших ремесел. У цьому королівстві і його король вмів шити, кувати залізо, ремонтувати годинники – був майстром на всі руки. І лише у малого королевича все валилося з рук. Навіть цвяха забити не міг, неодмінно влучав по пальцю. – Ой болить! Не хочу більше! – лунало в палаці, лиш тільки йому давали якийсь інструмент. А терпіння, аби по справжньому навчитися якійсь справі, королевич не мав. – Хочу одразу все вміти, – казав батькові, надувши ображено щоки. – Так не буває, – намагався пояснити король. – Треба багато мозолів натерти, та гуль набити доки оволодієш ремеслом. Але королевич тупав ногами і весь час кричав одне і те ж:  – Хочу зразу! Хочу зразу! Батько аж дуже любив сина, щоб примушувати його вчитися. Думав, підросте, порозумнішає і встигне ще набути різних навичок. Минав час, королевич дорослішав, але вчитися вперто відмовлявся. Батько постійно соромив його, ставив у приклад найкращих майстрів королівства. І, врешті, королевич зненавидів усіх, хто вправно володів голкою, викруткою чи рубанком. І ось старий король помер. Його з великими почестями поховали і врочисто одягнули королевичу корону. Молодий король, лиш тільки зручненько вмостився на троні, як одразу викликав до себе першого міністра. – Оголосіть народу мій указ: віднині ніхто не повинен робити будь – що краще, ніж я. – сказав йому. – Але ж.... – спробував заперечити перший міністр. – Ніяких але! – зупинив його король. – Якщо, звичайно, не хочеш до в’язниці. Перший міністр налякався і мерщій побіг виконувати наказ. Після цього життя в країні спочатку мало змінилося. Ще були в коморах запаси харчів, не зносилися старі одяг та взуття, не порозхитувалися зроблені раніше шафи, столи і стільці. Та далі – більше. До королівства перестали приїжджати купці з інших держав. Люди вже ходили в обірваному одязі. А від аби – як пошитого взуття на їхніх пальцях і п’ятах натерлися великі мозолі. Завжди веселі і привітні, городяни перестали посміхатися і вітатись один з одним. Менше виходили із занедбаних, непривітних будинків. Навіть в палаці короля запанувала незвична сумна тиша. Про все це його величність звичайно знав. Проте вигляду не подавав. Навіть коли йому на обід приносили погано зготовлені страви, король морщився, але їв. Здавалося від запустіння й безладдя життя в королівстві зупиниться. Люди робили все так погано, що далі було вже нікуди. Але тут урвався терпець дерева, заліза й глини і вони повстали проти людей. Перестали слухатися рук і речі раптом самі собою почали виходити міцнішими та гарнішими. Спочатку жителі королівства налякалися цього. А потім й самі запрацювали старанно, як колись. Король помітив ці зміни і викликав першого міністра. – Чому не виконується мій указ? – запитав у нього. – Ми хотіли арештувати декого. – Вклонився перший міністр. – Але зробити це виявилося неможливим. В указі сказано, щоб ніхто не смів робити що – небудь краще за вас. І всі як один твердять, що ваша величність теж вміє шити і майструвати. Король ненадовго замислився, а тоді сказав: – Відтепер я сам буду готувати їжу, шевцювати й ліпити горщики. А коли внесу свої вироби на ярмарок, подивимось чий товар купуватимуть швидше. Його величність взявся за роботу. Але це вже нікого не могло зупинити. Коли на прилавках з’явилися речі, виготовлені королем, люди на весь голос почали їх вихваляти. І хоч ці товари були гіршими від інших, їх вмить розкуповували. Король знову викликав першого міністра. – Це якесь неподобство. – мовив до нього. – Мене виставляють на посміховисько. – Люди лиш рятуються, ваша величність. – відповів перший міністр. – Але скоріше вони готові сісти за грати, ніж знову працювати погано. – Що ж тоді робити? Укази в нашій державі ще ніхто й ніколи не відміняв. – Є інший вихід, – наважився запропонувати перший міністр, – навчіться ремесел. Тоді нікому не доведеться порушувати указ. І тим паче ви не будете виглядати смішно. Король довго думав та врешті пристав на таку пропозицію. Невдовзі королівство майстрів повернуло собі минулу славу. А його король став справжнім чародієм в усіх ремеслах і навіть перевершив у майстерності свого батька.

У полі, де паслися корови та кози, жили скарабеї, великі прудкі жуки, одягнені в усе чорне. Здебільшого вони були чесні й працьовиті. Як тільки скарабей знаходив свіжого кізяка, то одразу брався до роботи. Ліпив з нього велику кулю, котив її в затишну місцинку, закопував і вже тоді спокійно обідав. Але були й такі жуки, що не хотіли працювати, а крали в інших уже готові кулі. Серед них виділявся один, з яким ніхто не міг зрівнятися в спритності й силі. Жодного разу він не повертався з грабіжницького походу без здобичі. За це й охрестили його Суперзлодієм. Якось Суперзлодій довідався, що на другому кінці поля живе скарабей на ймення Прудколап, в якого ще ніхто не зміг викрасти кулю. І закортіло йому позмагатися з ним. Натрапивши на свіжий кізяк біля домівки Прудколапа, Суперзлодій сховався за ним. Чекати довелося недовго. До кізяка вже сунуло багато різних комах. Та Сперзлодій одразу помітив Прудколапа, який біг жваво і впевнено, перекидаючи інших, менших за нього жуків. Прибіг, видряпався на купу і заходився ліпити кулю. Навіть Суперзлодій був здивований моторністю та вправністю супротивника. Та це не заважало йому пильнувати зручну для нападу мить. Й щойно Прудколап спустився з готової кулі, Суперзлодій зненацька підскочив і дужим ударом перекинув його до гори лапами. Не гаючи й миті, він видряпався на кулю і приготувався до бою. – Ах, ось ти як! – звівся на лапи Прудколап. – Ну, тримайся! Він кинувся на злодія, намагаючись зсунути його на землю. Але той легко відбився. Тоді Прудколап поліз під кулю. Суперзлодія спочатку легенько хитнуло, потім куля покотилася. Переставляючи лапи він спробував утриматися на ній. Та не зміг і сторчака полетів додолу. – Ось тобі! – крикнув Прудколап. А щоб злодій не встиг отямитися, підбіг і кілька разів ударив його лапою по голові. Уперше Суперзлодієві довелося відступити. Та це не збентежило його. “Ще не все втрачено, – вирішив, – не взяв силою, візьму хитрістю”. Прудколап якраз рушив у дорогу. Обхопивши кулю довгими задніми лапами й відштовхуючись передніми, він повз, як завжди задом наперед. Суперзлодій непомітно підкрався і причепився до кулі збоку. Так і котився з нею, аж поки Прудколап не зупинився. Залишивши кулю, її господар взявся копати яму. І хоч він подивлявся на свій харч, проте Суперзлодія не помічав. Той сидів тихо, не подяючи жодних ознак життя. Яма росла швидко. Але що глибше Прудколап заривався, то рідше виходив подивитися на кулю. І ось одного разу він особливо на довго сховався в ямі. Цього й чекав Суперзлодій. Зіскочив на землю і швидко покотив кулю геть. Невдовзі Прудколап виліз наверх, роззирнувся довкола і в одному місці помітив свіжо-прим’яті травинки. “Ось куди злодіяка потягнув мою їжу, – зрозумів скарабей, – тепер йому не втекти”. І Прудколап кинувся навздогін. Кілька разів він губив сліди, бо Суперзлодій час від часу змінював напрямок руху. Та незабаром побачив супротивника перед собою. – Ану, віддай мою кулю! – гукнув ще здалеку. Суперзлодій аж присів. Він не сподівався, що всі його хитрощі будуть розгадані. Був настільки розгублений, що вже й не чинив опору. Прудколап спокійно забрав свою їжу. А Суперзлодієві цього разу довелося повертатись додому голодним.

Якось на одному узліссі з’явився страшний і кровожерливий павук Тарантул. Щодня він ловив і з’їдав тьму-тьмущу комах. Двійко його отруйних гачків-щелеп прокушували найміцніший панцир, від чого комаха миттю вмирала. Одним ударом Тарантул убивав великого джмеля. Міг убити навіть горобця, крота. Відчуваючи свою всемогутність, павук наказав комашиному населенню щодня надсилати йому на обід по десять комах. Сум та журба лягли довкіл. Кожного дня відправлялися на загибель нові й нові жертви. Довго думали комахи, що їм робити, і, зрештою, вирішили порадитись із старим Жуком-Оленем. – Знаю я одного хороброго воїна, Калікурга,– мовив комахам Жук – Олень. – Це Оса-Калікург. Лише він здатен позмагатися з Тарантулом. Знайдіть його і приведіть до мене. Хто суходолом, хто повітрям кинулися комахи навсебіч. Довго шукали Калікурга, і таки знайшли й умовили прийти до старого жука. Войовнича постава воїна викликала повагу комах. Та замалий розмір сіяв сумніви: чи справді зможе він перемогти павука? – Шановний Калікурже! – звернувся до нього Жук-Олень. – Страшна біда прийшла на нашу землю. Не дає нам жити ненажера Тарантул. І ми, знаючи твою хоробрість, просимо врятувати нас. – Добре, – відказав хоробрий воїн. – Я вб’ю павука. Тоді знову озвався Жук-Олень: – Послухай Калікурже, мої поради. Бийся з павуком лише у відкритому полі, там він не такий страшний. Калікург подякував жукові, полетів до нірки Тарантула і сів неподалік на землю. – Гей, павуче, вилазь битися зі мною! – гукнув голосно. Але Тарантул мовчав. – Ану виходь, опудало восьминоге! – знову покликав Калікург. І знову йому ніхто не відповів. Тоді він підлетів ближче і зазирнув у нірку. А павук тільки цього і чекав. Підскочив і вхопив сміливця своїми жахливими щелепами. Тут й би кінець прийшов Калікургові, якби він не зумів одразу вирватися. Тарантул ще не встиг пустити в хід отруту. Тим часом Тарантул наполовину висунувся з нірки й загрозливо підняв смугасті жовто-коричневі лапи. А Калікург несподівано підскочив, вхопив його за одну лапу й рвучко потягнув на себе. Та павук тримався міцно. І якби Калікург одразу ж не відлетів, то був би в ту ж мить убитий. Але Тарантул не повністю закрив собою вхід в житло, і цим скористався Калікург. Переборовши страх, хоробрий воїн кинувся вперед і проскочив у нірку мимо павука. Опинившись позаду, він уже не боявся страшних щелепів – гачків Тарантула. Але й убити його звідси не міг. Тому почав виштовхувати павука з нірки. І як не пручався той, врешті вивалився на рівне місце. Облетівши ворога, Калікург знову опинився навпроти. Павук загрозливо звівся на чотири задніх лапи. А хоробрий воїн, раптово підскочивши, устромив жало Тарантулові в груди. Дізнавшись про смерть Тарантула, комахи святкували три дні і три ночі. Вшановували Калікурга, а водночас і Жука – Оленя за його мудрі поради.

У травні хрущі почали вилазити з-під землі, й одразу розправляти крила до польоту. А один із них, що з’явився чи не найостаннішим, здивовано глянув на інших: – Куди це ви так поспішаєте? – Як це куди? Треба мершій знайти дерево із смачними листочками, – відповіли хрущі. – Нічого ви не вигадаєте, – мовив він. – Ото як має бути, так воно і буде, ні гірше, ні краще. Більшість хрущів не зважила на його слова і розлетілася. Але були й такі, що залишилися з мудрим жуком. І лише коли зголодніли, піднялися в повітря. Незабаром їм стрілася липа при дорозі. А та дорога аж двигтіла од вантажівок. Липове листя було наполовину поточене гусінню, а те, що залишилося, вкрилося пилюкою і радше було сірим, аніж зеленим. – Нічого страшного, – сказав той самий хрущ – мудрець. Якби навіть ми вилетіли раніше, все одно б опинилися тут. Як повинно було бути, так і сталося. Поки хрущі натоптували свої черевця, на обрії з’явилася велика темна хмара й почала швидко наближатися. – Щось буде... Треба тікати в безпечне місце, – неспокійно загули хрущі. – Не варто боятися, – зневажливо мовив Хрущ-мудрець. – Що має статися, те все одно станеться. Хоч лети, хоч сиди на місці. Цього разу його послухало лише кілька хрущів. Решта полетіли шукати схованку від негоди. Хмара тим часом вже затулила все небо. Несподівано зірвався вітер, а тоді вперіщила злива. Хоч як не чіплялися хрущі за гілочки та листочки, все ж не втрималися і попадали просто на дорогу. – Ой! – злякалися. – Треба тікати, бо ж нас тут роздушать. – Не думав я, що й ви такі, як усі, – сказав їм Хрущ-мудрець. – Як має бути, так і буде. Але ніхто його вже не слухав, і він залишився насамоті. А тим часом дорогою мчала машина, яка й роздушила хруща – мудреця. Певно, й справді саме так мало статися.

Жили собі під землею два ведмедики, Тасик і Басик. Це були великі коричневі комахи з дужими передніми лапками. Ними вони рили нірки, шукаючи поживу. Ведмедики ніколи не сварилися і завжди ділилися всім, чим могли. Якось Басик прибіг до друга своєю ніркою дуже збуджений. – Що трапилося? – запитав Тасик, неохоче відірвавшись від смачного корінця якогось куща. – Я про таке дізнався! Про таке! – Та кажи вже, бо луснеш від хвилювання. Тоді я нічого не знатиму. – Десь тут у лісі заховано скарб. Хто його знайде і викопає, стане найщасливішим у світі. – Скарб – добре діло, – статечно відповів Тасик, – тільки шукати довго. А от оса Сколія, не копаючи, знаходить під землею личинок різних жуків і відкладає на них яйця. За якусь частку скарбу вона може допомогти й нам? – Не знаю, – засумнівався Басик, – Я краще на свої лапи покладатимуся. – Як хочеш, – мовив Тасик, – а я таки піду до оси. Отож Басик своєю ніркою побіг копати, а Тасик виліз на поверхню і поповз до Сколії. Оса вислухала ведмедика і погодилася. Одразу й рушили.  Сколія, кружляючи, летіла попереду, а Тасик чимчикував за нею. Та ось оса описала коло і сіла на траву: – Копай тут. Тасик зрадів і нумо розгрібати землю. Та наштовхнувся не на скарб, а на гроно личинок. – Що це? – спитав здивовано. – Личинки, – спокійно відказала оса. – Я так звикла їх шукати, що ненароком сплутала зі скарбом. Вона відклала яйце, дбайливо загорнула його землею і рушила далі. Невдовзі Сколія вдруге приземлилася. – Ось де твій скарб. Ведмедик – до роботи. Але й тут були личинки. – Ой! – пискнула оса. – Знову помилилася. Та вже за третім разом напевне знайду. Проте й цього разу вона не забула відкласти яйце. А скарбу ні за третім, ні за десятим разом знайти їй так і не вдалося. – Ну, от і все, – нарешті стомлено промовила оса. – Що “все”? – не зрозумів Тасик. – Я відклала всі яйця. – А скарб!? – Ти ж бачиш, я навчена шукати тільки личинок. Скарби – не вмію. Дякую тобі за допомогу, я б і за тиждень не впоралася, – і полетіла своєю дорогою. Тасик, понуро схиливши голову, поплентався додому. А біля входу до нірки його вже чекав Басик. Він теж цілий день працював. Але йому пощастило більше, і він таки натрапив на скарб. Басик не дорікав другові. Він просто віддав йому половину своєї знахідки. Сказано ж: друзі!

Якось семирічному Миколці подарували Казку. І була та Казка не проста, а чарівна. Хто її прочитає, стає добрішим і кращим. Та хлопчик лише переглянув малюнки книжечки і відклав у бік. Вирішив прочитати пізніше. Через кілька днів йому подарували настільний футбол, і він закинув Казку в іграшкову шафу. – Ой! – скрикнула вона, боляче вдарившись. – Хто тут? – озвався хрипкий голос. – Це я, чарівна Казка. Хто мене прочитає, стає добрішим і кращим. А ти хто? – Я – безколісний автомобіль Гуркотун. – А чому ти тут опинився? – Поки був справний, – мовив автомобіль, – хлопчик грався зі мною. Потім відлетіли колеса, і я потрапив у шафу. Казка зітхнула: – У мене схожа історія. Миколка тільки мої малюнки переглянув. Сьогодні ж у нього з’явилася нова іграшка, і я взагалі стала непотрібною. Казка роздивилася довкола і побачила в шафі багато інших іграшок. Були тут поломані автомобілі, літаки, розкидані солдатики, деталі конструктора. – От якби хлопчик прочитав мене, – засумувала Казка, – все було б по іншому. – А ти примусь його своїми чарами, – запропонував хтось із темряви. – Не можна, це він повинен зробити сам. Тоді іграшки спільними зусиллями відхилили двері, і Казка сковзнула на підлогу. У цей час до кімнати ввійшов Миколка, здивувався і цього разу закинув Казку в найдальший куток шафи. Пролунав дзвінок. Хлопчик побіг відчиняти двері. – Матері немає? – запитала з порогу сусідка. – А я хотіла залишити у вас Наталочку. Може хай побуде з тобою годинку? – Залишайте, – знехотя мовив хлопчик. Він завів дівчинку до кімнати, а сам дістав футбол. Наталочка присіла на стільчик і почала з цікавістю роздивлятися довкола. У шафі заворушилась чарівна Казка. – Ану, випустіть мене ще раз. Іграшки знову відхилили дверцята. А Наталочка це помітила і підійшла до шафи... Миколка продовжував грати у футбол, коли щось голосно заскреготіло і впало. – Що там таке? – невдоволено озирнувся він. На підлозі лежав кузов Гуркотуна, а кабіну тримала Наталочка. – Я хотіла погратися, – приготувалася плакати дівчинка. – Тільки не рюмсай, – підвівся хлопчик, – зараз відремонтую. Він підняв кузов, легко прилаштував до нього кабіну, і сльози на очах Наталочки вмить висохли. – А де його колеса? – запитала вона. Миколка зітхнув, але знайшов коліщата й приладнав до машини. – Як гарно у тебе виходить! – зраділа Наталочка. – Справимо ще отой літачок. Він такий гарний, а без крилець. – Відчепись, у мене немає часу. Дівчинка ображено надула щічки, та в цей час побачила Казку, що саме вислизнула з шафи. Підняла її і почала розглядати малюнки. – Ти вмієш читати? – запитала в Колі. – Аякже, – навіть не обернувся той. – Почитай мені будь ласка, – попросила Наталочка. – Казав же – в мене немає часу! – Значить ти не вмієш читати. – Хто? Я? – Ти! – А ось послухай, – хлопчик взяв Казку в руки. Він збирався прочитати лише кілька рядків, але одірватися від книжечки вже не зміг і дочитав до кінця. Пізніше Миколка з Наталочкою полагодили всі іграшки і дбайливо склали їх у шафу.

Жив собі м’ячик – великий пустун і розбишака. Цілісінький день нічого не робив, тільки заважав усім та жартами недобрими допікав. Якось М’ячик вийшов на прогулянку. Прямує собі доріжкою, аж бачить – у піску копирсається маленька Лопатка. – Що ти робиш? – зупинився М’ячик. – Будую місто, – відповіла Лопатка. – Ось і вежа одна вже готова. М’ячик побачив високу піщану споруду і стрибнув просто на неї: – Гоп – ля! І, сміючись, подався далі. Раптом зустрів Пензлика. Той щось старанно малював на великому аркуші паперу. – Що ти малюєш? – підкотився до нього М’ячик. – Хіба не бачиш? Закінчую картину. Бешкетник знову не втримався і скочив на папір: – Гоп – ля! І посеред картини залишилася велика чорна пляма. Ледве встиг М’ячик утекти від розлюченого Пензлика, коли дивиться – Молоточок вистукує по дощечці. – Навіщо ти стукаєш? – Забиваю цвяхи. Розбишака одразу стрибнув і вибив у нього цвях. – Гоп – ля! ... Але сам утекти не встиг. Потрапив просто під удар. – Ба – бах! І розлетівся М’ячик на дрібні клаптики.

Жили собі два метелика, Хомко та Хомочка, які дуже любили одне одного. А якими гарними вдалися – й не передати. Їхні великі темні крильця були оправлені світлими смужками, ще й із кожного боку світилися ліхтариками по два червоних очка з синіми зіницями. Якось увечері, коли метелики весело гралися, їх помітив старий ворон Каракар. І так йому сподобалась Хомочка, що він надумав її викрасти. Тож однієї, вже полудневої пори, ворон прилетів до хатки, в якій жили метелики. Вони саме спали, бо ж любили літати лише у вечірніх сутінках. Каракар тихо прокрався в хатку, схопив Хомочку і знявся в повітря. Та хоч як міцно спав Хомко, але небезпеку відчув. Прокинувшись, одразу кинувся навздогін. Щосили махав крильцями, аби не відстати од злодія. Та ось ворон приземлився під товстелезним дубом з великим темним дуплом. Хомко тієї ж миті навздогнав Каракара. Але ворон махнув крилом і хоробрий метелик впав на землю. – Ти убив його! – скрикнула у відчаї Хомочка. – Убий тоді і мене! – Заспокойся, красуне. Житиме твій Хомко! Я всього лиш віднесу його в таке місце, звідки він ніколи не вибереться. А ти поки що поспиш. Очунявши, метелик роззирнувся, але довкіл була така пітьма, що й лапок своїх не побачиш. Спробував вилетіти, та, пурхаючи, щораз натикався на глуху стіну. Зморений, сів на землю і зажурився: – Загину я тут. Не дочекається мене Хомочка. Та раптом до нього долинув тоненький знайомий запах. Зрадівши, метелик полетів просто на нього. І невдовзі вилетів із страшного лабіринту, в якому залишив його Каракар. Коли ворон побачив, що Хомко повернувся, страшенно розлютився. – Як тобі вдалося сюди дістатися? – накинувся на метелика. – Звідти ще ніхто не виходив живим. – Не твоє діло злодюго, – відповів той. – Негайно відпусти Хомочку. – Ще чого... А от як ти знайшов вихід, я таки зараз почую. Ворон махнув крилом, і Хомко відчув, що мовби занурюється в білий густий туман. – Ну, що тобі допомогло прилетіти сюди? – запитав Каракар. – Я прилетів на запах, – проти своєї волі вимовив він. – По ньому я завжди можу знаходити Хомочку. – Кар – кар – кар! – зареготав ворон. – Тепер я знаю, як позбутися тебе. Він ухопив Хомка і полетів цього разу в інший бік... Прочумався метелик в густих заростях матіоли. Запах від квітів стояв такий, що в Хомка запаморочилась голова. Каракар сподівався, що звідси метелик нізащо не знайде дороги до нього. До того ж, хитрий ворон навмисне летів проти вітру. Спершу Хомко розгубився. Його вусики нічого не вловлювали, крім запаху матіоли. Та враз вітер змінився, і метелик стрепенувся. Ні, ні, він міг побожитися, що його стривожив не запах. Неясне відчуття йшло не від вусиків, а від серця. Певно, то вітер приніс із собою страждання Хомочки, яка чекала й усе ще сподівалася побачити коханого. Хомко полетів назустріч вітрові. А коли поле закінчилося, відчув і запах, якого так шукав. Цього разу метелик спершу зачекав, поки ворон вирушить з дому. Потім підлетів до дупла і з жахом побачив, що всередині палає багаття.  – Я тут, мій коханий, – почув сумний голос Хомочки, – але Каракар, коли відлітає, завжди розкладає вогонь. Я ніколи не зможу звідси вийти. Із хвилини на хвилину міг з’явитися Каракар, тому метелики негайно полетіли додому. І справді, не встигли й лісу дістатися, як помітили, що ворон їх наздоганяє. – Він знову забере мене до себе! – зойкнула Хомочка. – Не бійся, – не розгубився Хомко, – лети за мною. Метелики миттю шугонули під невеликий кущ. А ворон покружляв довкола і зник. Та щойно Хомко з Хомочкою злетіли, як він знову кинувся навздогін. – Ой! Наздоганяє! – знову занепокоїлась Хомочка. – Подивися – жодної травинки, лише чорна земля. – Якщо сядемо і стулимо крильця, – розважив Хомко, – то ворон може й не побачити нас. Так вони і зробили. А Каракар, не помітивши їх, пролетів мимо. На щастя, метеликам було вже зовсім недалеко додому. І, хоч ворон знову угледів їх, вони встигли залетіти в хатку й міцно зачинити за собою дверцята. Каракар політав трохи довкола, покаркав та й забрався, зрештою, геть. А метелики знову зажили у щасті та радості.

Надумали комахи обрати собі царя. Бо куди це годиться – у звірів царює Лев, у птахів Орел верховодить, і лиш вони без правителя! – Я! Я буду вашою царицею, – вилетіла поперед усіх балакуча Муха. – Я найпрудкіша, всюди встигаю, все знаю, мені й царювати. Комахи, кожна на свій лад, загомоніли, а потім перевели погляд на Мурашку. Та, хоч і не вискакувала наперед, ніколи не відмовляла іншим у добрій пораді. – Мухи, звичайно, спритні, – мовила вона, – проте не дуже розумні. То на липкому попадуться, то в павутинні заплутаються. Знічена Муха сховалася поміж комах. Тоді заворушив довгими тонкими лапками честолюбний Павук. – Я, хоч і не комаха, – сказав, – але міг би дуже добре правити вами... – Навіщо нам цар зі сторони? – зупинила його Мурашка. – Краще поганий свій, ніж добрий чужий. На середину галявини вилетіла Бджола. – Я дуже корисна, – почала говорити, – збираю мед, запилюю квіти... – Але й ти не найкорисніша, – перебив її хтось. – Наприклад, Мурашка знищує стільки шкідників, що заслужено зветься санітаром лісу. Бджола погодилась, бо була чесна і справедлива комаха. Але хто ж стане царем? – Може Мурашку оберемо? – почувся чийсь несміливий голос. – Що тут за балачки без мене, – заявив самовпевнено, – я буду царем! Адже поміж вас я найдужчий. І обвів усіх грізним поглядом. Комахи злякано відсахнулися. Метелики стривожено затріпотіли крильцями, а комарі, таргани і блохи принишкли, затуляючись травинками. Тільки Мурашка залишилася на місці. – Нічого вихвалятися, – мовила спокійно, – були б зі мною мої подруги – мурашки, ми б швидко збили тобі пиху. Жук-Турун лиш тепер помітив маленьку сміливицю, що стояла попереду усіх, і зневажливо зміряв її очима: – Та я й з двадцятьма такими як ти впораюся. Долю корони визначить бій між двадцятьма мурашками і жуком. За якийсь час на галявині з’явилося двадцять мурашок. Жук, розтуливши щелепи й люто крутячи вусами, кинувся на них. А мурашки, що обступили Туруна з усіх боків, почали бризкати на нього мурашиною кислотою. Жук зупинився, закрутився на місці й, наче очманілий, кинувся тікати. – Ура! – радісно загукали комахи. – Мурашка – наша цариця! Відтоді царицею комах стала Мурашка. Муху обрали листоношею, Бджолу – першим міністром. Павук так хотів хоч ким – небудь керувати, що його призначили другим міністром. А Жука-Туруна прогнали аж на край лісу. Щоб нікому більше не шкодив.

Ворона Ілона була найпихатішою у всьому світі воронячого птаства. Це через те, що вона мала 16 чорних пір’їнок, які на сонці переливалися фіолетовим кольором. Одного, як далі виявилося, нещасливого дня ворона Ілона летіла собі над містом, поважно каркаючи. Раптом подув сильний вітер, який підхопив Ілону, перевернув її три рази в повітрі, та так сильно, що аж вирвало з ворони 7 чудових пір’їнок. Ворона втратила рівновагу, й у повному розпачі впала на землю. Коли прийшла до тями, розгледіла біля себе одну із своїх чудових пір’їнок. Взяла її і спробувала причепити собі до крила, та так захопилася, що не помітила кота Грицька. Той, не вагаючись, миттю напав на ворону. Виникла бійка, від якої Ілона ледь врятувалася. Грицько же мав за трофея чудові пір’їни пташки, которими вона так пишалася. 3 він тримав у зубах, а 5 – під кігтями. По цьому ворона Ілона сиділа на дереві й міркувала собі: «Сьогодні невдалий день. Скільки ж тепер у мене лишилося чудових пір’їнок?» Дві подружки жабки Люся та Муся посперичалися, в кого з них довші лапки. За лінійку вони взяли свою подружку гусеницю Зінку, яка люб’язно погодилася розв’язати суперечку. По старанному вимірюванні виявилося, що лапки Люсі становлять три гусениці Зінки, а лапки Мусі – дві з половиною. Далі вони всі, три подружки, всілися на листок латаття і почали рахувати, скільки ж сантиметрів лапки у Люсі і Мусі? Зелена гусінь Наталка дуже любить соковите, смачне листя. За одну хвилину вона з’їдає половину березового листочка. Було спекотне літо. Муха Діна відчувала величезну спрагу. Аж раптом, о дивина, вона побачила склянку з водою. Не роздумуючи, муха Діна пірнула в склянку. Коли пірнала, було 14годин 33хвилини, а винирнула о 14 годині 48 хвилин. Комариха чепуруха Придбала вісім капелюхів. Прилетіла в гості муха, Подарувала ще три капелюхи. Вирішила комариха погуляти Та всі свої капелюхи взяти, Але через річку летіла Та сім капелюхів згубила. Маленька дівчинка Алла Своїх ляльок рахувала: Дві Марусі сплять у ліжку, Зайченя читає книжку, Пташка на сопілці грає, Слоненя відпочиває, Катя з Зіною на кухні, Віка в ванні миє руки, Під диваном песик Гулька, У Оленки синя кулька, Ріта ягідки збирає, Оля пісеньки співає, Ліна бавиться із поні, Кошеня на підвіконні. Дві комашки, мишка, сірий горностай Духм’яний попивали чай. Мишка випила три чашки По чотири випили комашки, Десять випив горностай. Ну й смачний у них був чай. У песика Рокі на хвості жили 4 маленькі блохи, 7 на шиї, 5 на спині. Маленький хлопчик Женя Набив собі скарбом кишеню. Цінні скарби у нього були – Вкриті іржею зігнуті цвяхи. П’ять він знайшов у калюжі, Два позичили друзі, Шість у піску розкопав, Три у малечі забрав, Десять знайшов в смітнику, Чотири виграв у гру, П’ять витягнув із палки, Три випросив у Галки. У маленького Петра Завелика голова, Бо він має пам’ятати: Самому не слід гуляти, Черевики не псувати, Бруд з землі не піднімати, Не слід бовтати калюжу, Не кричати як папуга, Зав’язати всі шнурки, Не чіпати сірники, Каменюки не кидати, За котами не ганяти, Та й цвяхи не підбирати Все це має пам’ятати Бідна-бідна голова У маленького Петра. У сороканіжки Марічки Було сорок черевичків. Вісімнадцять з них зносила, Чотирнадцять загубила, Каблучки у двох зламались, В трьох замочки відірвались. Кішка Марселька Вкрала сардельку І одразу ж її з’їла Сардельки Марселька дуже любила. Кіт з сусідньої квартири Вкрав сардельок аж чотири. Занявкала Марселька: «Хочеться мені сардельки.» Кіт був з джентельменської родини, Дав сардельок половину. Котик Буфі  Проковтнув дві мухи, Потім витягнув дві лапки Й проковтнув три сірі жабки. Котик Буфі позіхнув Й п’ять комашок проковтнув. Песик Гулька надув собі 27 кульок. І полетів на них у небо. У повітрі він подарував 1 кульку вороні, 2 випадково залишив на хмарці, де відпочивав, ще 4 вирвало вітром. На зворотнім шляху йому зустрілися п’ятеро маленьких пташенят, яким він подарував по одній кульці, одну кульку він випустив, і ще 3 лопнули. Сім’я мурашика Антончика вирішила з’їсти величезний торт, що залишився на столі. До того, як його покуштувала мурашикова сім’я, торт важив 1 кілограм. Після того, як мурашики наїлися, торт, точніше те, що від нього залишилося, стало важити 158 грамів. Маленька дівчинка Леля – весняна чарівниця, вона дочка Богині весни Лади. Її чарівна справа – заквітчувати землю найрізноманітнішими, небаченої краси квітами та наповнювати повітря тендітними різнокольоровими метеликами. У Лелі є чарівна березова гілочка. Якщо Леля нею поведе, то три квітки замилуються на зеленій травичці. Якщо ж торкнеться дівчинка правою рукою до кущика – 5 троянд розквітнуть на ньому. Коли ж розправить своє золотаве волоссячко – вилетить з нього 12 метеликів. Вовчик і Бодік бігли наввипередки. Вовчик і Бодік спіткнулися та впали. Вовчик набив 3 синці, Бодік 1. Вовчик і Бодік каталися на велосипедах. Вовчик врізався у дерево і набив 2 синці, Бодік впав у яму і набив 4 синці. Вовчик і Бодік без дозволу їли на чужому дереві вишні. При втечі хлопці знову попадали. Вовчик набив 3 синці, і Бодік 3. 

Два близнюки зелені коники, Коник та Стрибунець, Хрущ, Павучок, Метелик, Жук-Олень та Сонечко вирішили зіграти у футбол. – Ми розділимося на дві футбольні команди, – сказав Стрибунець. – Як раз у кожній команді буде ГОЛКІПЕР, ФОРВАРД і СТОПЕР. – Це хто такі? – Запитав жук-Олень. – І ким, з цих зарозумілих назв буду я? – Запам’ятовуй, Голкіпер – це воротар. – А можна воротарями будемо ми? – запропонували Хрущ та Павучок. – Безперечно. Тепер далі. Форвард – це нападаючий. На мою думку, форвардами двох команд будемо ми, брати коники. А от Стопери – це центральні захисники, ними будуть Жук-Олень та Сонечко. Нібито всі. – А я? – запитав Метелик. – А ким же буду я? – Як це ким? Ти, Метелику, будеш Рефері. – Ре-фе-рі, – повторив жук-Олень. – Це що таке? Ти, Стрибунцю, щось не так сказав. Я знаю музичні ноти і це повинно звучати „ре-фа-ре”. – До чого тут ноти? Рефері – це суддя на футбольному полі. Він слідкує за грою і якщо не правильно грають, свищить у свисток. Команди назвемо за іменами двох стоперів, а тобто, команда Сонечка і команда жука-Оленя. – Нібито все, але мені здається нам головного не вистачає, – сказав Метелик. – Так, усім морозива, – радісно закричав жук-Олень. Всі незрозуміло подивилися на Жука. – А мені здається у нас немає м’яча, – продовжив Метелик. – Точно, – засміявся Стрибунець. – Про головне ми забули. Я пропоную, що нашим м’ячем буде кругленька, пухнаста кульбабка. – І у мене є запитання, – сказав Хрущ. – Куди ми забивати м’яча будемо? Нам потрібні ворота. – Про ворота я вже подумав, – впевнено скзав Стрибунець. – Ми їх сплетемо з високих стебелів дзвіночків.  Красиві вийшли ворота, прикрашені синіми квіточками дзвоників, які ще й дзвеніли, коли гойдав їх вітерець. Павучок на двох воротах сплів сітки. Коли все було готово, гравці стали кожен біля воріт своєї команди. Стрибунець та Хрущ були у команді жука-Оленя, а Коник та Павучок у команді Сонечка. Гру було розпочато. Першим гол забив Коник. Команда Сонечка раділа. Далі, в процесі гри м’яч дістався Жуку-Оленю. Той на радощах крутився, мов дзиґа, то з права на ліво, то з ліва на право і, в решті решт, коли побачив перед собою ворота, не роздумуючи забив гол. Але то був гол у свої ворота. – Ну молодець! – скрикнув Метелик. – Автогол! – Я молодець, я забив не просто гол! Я забив автогол, це гол автоматизований, наче машина! Я супер! – Ага, супер! Супер дурень ти, – сміявся Коник. – Ти забив гол у свої ворота. – У свої? – у Жука зникла посмішка. – А яка різниця, всеодно я забив гол. – Ні, ніякої, тільки рахунок 2:0 і перемога на стороні не твоєї команди, – сказав Метелик. – Даю свисток і продовжуємо гру.  Сонечко хутко взяв на себе м’яч і вів його спереду себе. Його наздогнав жук-Олень і почав переслідування. Сонечко миттю зупинив м’яч і перекинув його назад. – А що це ти зробив? – зупинився жук-Олень. – Так не чесно, ти вів м’яча попереду, а потім обдурив мене і повернув назад... – Це називається Фінт, – сказав рефері Метелик. – Що за фінти-мінти? – Фінт – це оманний прийом зроблений футболістом. І він не заборонений. – А якщо я фінти-мінти буду робити? – все ще був ображений Жук-Олень. – Роби на здоров’я, – сказав Хрущ. – Тільки, будь ласка, фінти не в свої ворота. Всі засміялися. І продовжили гру. Кульбабка м’яч літав із сторони в сторону, аж ось м’яч опинився у Жука-Оленя. Жук зосередився, чітко націлився на ворота супротивника, але дістатися цілі не взмозі. Сонечко та Коник були на поготові перехватити м’яча. Аж ось Стрибунець зайняв бокову вигідну позицію та скрикнув: – Давай мені пас! – Що? – і Жук застиг на місці. – Який пасок я тобі от прямо зараз маю дати? Сонечко скористався цією миттю, забрав м’яча і забив гол. – Який пасок? – у розпачі скрикнув Стрибунець. – Я тобі казав давай „пас”! – От я тепер і питаю який пасок? – Я кажу не пасок, а пас. Пас – це означає коти на мене м’яча! Що ж це таке, рогата твоя голова! Будь ласка, запам’ятай це і наступного разу коти мені м’яч. Ігроки знову почали гру. М’яч знову вештася по полю, але не довго. Жук– Олень побачив можливість дати пас Стрибунцю, бо той був близько до воріт супротивника. – Тримай пас! Стрибунець отримав м’яч і стоячи спиною до воріт, перекинув м’яч через голову, забивщи красивий гол у ворота команди Сонечка. – Ура! – скрикнув Жук-Олень. – Як влучно і красиво! Оце так, не дивлячись у перед! Як у тебе це вийшло? – Цей прийом дуже складний і називається „ножиці”. – Супер! Ми забили їм гол ножицями!  Гра продовжувалася. Стрибунець вів м’яча, періодично даючи пас жуку-Оленю, а той назад Стрибунцю. Раптово, коли м’яч був у Жука-Оленя, Сонечко впав прямо під лапки Жука та вибив м’яч. Але невдало. Жук зачепився за крильце Сонечка и покотився колесом через усе поле.  Пролунав свисток рефері. – Штрафний! – І навіщо ти це зробив? – ображено запитав Жук – Вибач, я хотів зробити... – Мовчи, я спробую вгадати. Це були фінти? – Ні, підкат. Я хотів просто за допомогою підкату забрати у тебе м’яч. – Пенальті! – скрикнув Сонечко. – Жук-Олень має бити пенальті. Жук –Олень не вагаючись штовхнув Сонечко. Той скрикнув: – Що ти робиш? – Б’ю пенальті. Я так зрозумів, пенальті – це дати здачу. – Ні! – суворо зказав Метелик. – Пенальті, це ти маєш з відстані 11 метрів забити гол у ворота супротивника і ніхто відбирати у тебе м’яч не має права. Жук відійшов на зазначену відстань і забив гол. – Ура! Я дав здачі! Я забив гол! Після цього Жук-Олень завзятіше грав на полі. І коли Стрибунець кричав, лови пас, він вміло прийняв м’яч і хутко зацілив до воріт Павучка. І навіть, коли Стрибунець дав йому навісного паса, тобто пас, який передається підкинувши м’яч у повітря. Не ловлячи ґав, жук-Олень затримав м’яч, повів його уперед, зробив фінт перед переслідувачем Сонечком і хитро знову таки забив гол. – Молодець! – кричав Стрибунець. – У тебе навіть вийшов „хет-трик”! – Ого! Що у мене вийшло? – Хет-трик! Це коли гравець під час матчу забив три голи. – Ура! Ми перемогли! – викрикнув жук-Олень. – А ще я зробив хет-трик! Які ж ми усі молодці! Давайте закінчимо матч феєрверком кульбабки. Всі друзі дмухнули на великий пухнастий м’яч. Кульбабака розлетілася на безліч сяючих промінчиків.  – А тепер у честь нашого матчу усім морозива!  Вони покликали білого метелика продавця морозива, котрий привіз візочок зі смачним полуничним морозивом. Всі вмостилися на полі, їли морозиво та сміялися, згадуючи футбольний матч.

Маленький Брахіозавр ходив до дитячого садочка динозаврів. Там він залюбки товаришував зі своїми друзями динозаврами Бронтозавром, Диплодоком, Ігуанодоном та Стегозавром. Разом вони ліпили скульптури з піску, малювали, каталися на гойдалках та їли листя солодких папоротей. Кожен з друзів динозаврів був неповторною особистістю. Диплодок краще за всіх малював, тому що в нього, порівняно з тілом, найдовший хвіст. Своїм хвостиком Диплодок брав пензлик, і малював красиві малюнки – декоративні хвощі та плавуни. Брахіозавр був самим замріяним. З малюків він був найвищим, тому всім здавалося, що Брахіозавр носиком дістає неба. А малюк просто піднімав голову та дивився на хмари, упізнаючи в білих та пухнастих формах своїх сородичів динозаврів. Бронтозавр ліпив із піску красиві скульптури. Краще за нього ніхто це не міг зробити. Влучно він зображував характерні форми. Ігуанодон любив музику. Йому тато зробив зі стовбура папороті сопілочку. І малюк Ігуанодон кожного дня складав яку-небудь нову мелодію. Ну, а Стегозавр був найкумеднішим. Напевно, це було через те, що він мав найменший мозок, і був трохи не таким розумним як його друзі. Але в нього по всій спині та хвостику росли гострі пластинки, якими він любив відбивати сонячне проміння, і, таким чином, засліплювати очі малюкам-динозаврикам. У садочку на сніданок усім малюкам давали солодке та соковите листя папороті. Кожен із динозавриків знав, що треба добре їсти, щоб бути великим та сильним. – Я буду таким ваговитим як мій тато! – сказав Диплодок. – А скільки важить твій тато? – запитав маленький Ігуанодон. – Мій тато, – з гордістю розпочав Диплодок. – Важить аж 30 тонн! – Не мало, а от мій татусь, – продовжив Бронтозавр. – Важить на 10 тонн більше.  – А мій тато, на 10 тонн більше за тата Бронтозавра, – мовив Брахіозвр. – А мій могутній тато важить у половину менше за тата Диплодока, – сказав Ігуанодон. – А твій, Стегозавр, скільки твій татусь важить? – Ха, мій татусь, най найтяжеленний, він на 1 тонну менше за тата Ігуанодона. Динозаврики, як і всі малюки любили солодощі. Найулюбленішим для них було печиво, його пекла бабуся Брахіозавра. То було зелене печиво із солодкого листя папороті із запашним джемом хвої. Кожного ранку бабуся давала своєму онуку величезний пакетик свіжого запашного печива. Після обіднього сну друзі сідали в зеленому садочку серед великих і маленьких плавунів та їли солодке печиво, розповідаючи один одному небилиці. Той садочок був найулюбленішим місцем. Там росли, з одного боку, три маленькі яскраво-зелені папороті, та дві довгі, з товстим стовбуром папороті, чотири темно-зелених середньої величини плавуни, а з іншого боку, п'ять маленькі яскраво-зелені папороті, та три темно-зелених середньої величини плавуни.  А посеред садочку росла низенька широченна та дуже довголиста папороть на якій любили сидіти бабки. На одному широкому листі папороті завдовжки 1 метр уміщувалися лише три невеликі бабки.  Одного разу, коли динозаврики весело їли печиво з ними сталася цікава історія. На них із неба звалився літаючий динозавр Птеродактиль. Він упав прямо посеред друзів та почав гірко плакати: – Я пропав, тепер я не зможу злетіти! – Чому? – запитав маленький Брахіозавр. – Ми, Птеродактилі маємо тільки крила, у нас нема лапок. Ми маємо лише по чотири пальчики на кожному із крил, щоб спати на деревах униз головою. А для того, щоб злетіти – ми повинні відпустити гілку й почати махати крилами. Сідаючи на землю, ми вми-ра-є-є-мо! – залився сльозами малюк. – Не плач, – заспокоїв його Диплодок. – Ми зараз щось придумаємо. – О, а я придумав, – випалив Стегозавр. – Давайте його пульнемо, як м’ячика.  – Ти що, – мовив Брахіозавр. – Ти сказав, не подумавши. Птеродактиль навіть припинив схлипувати. – У мене є ідея, – раптово зрадів Брахіозавр. – Птеродактиля ми підчепимо он до тої височенної гілки папороті. – А яким чином? – запитав Ігуанодон. – Та папороть заввишки 18 метрів. – Ми його підкинемо вверх, як м’ячик! – скрикнув Стегозавр. – Ти знову за своє? – мовили в один голос друзі. Птеродактиль недовірливо скосу подивився на любителя м’ячиків. – Ми всі разом станемо один на одного, і, таким чином, дістанемося найвищої точки. Тільки давайте тепер поміркуємо, хто на кого буде ставати. Хто в нас найбільший, а хто найменший. У кого з нас найбільший тато? – Мій тато довжелезний, – сказав малюк Диплодок. – Від носа до кінчика хвоста він 28 метрів. – А мій, – додав маленький Брахіозавр. – На 20 метрів більше за твого. – Мій татусь, на 2 метри менший за татуся Брахіозавра, – сказав Бронтозвр. – А мій тато, най най більший, він аж на 20 метрів коротший за татуся Брахіозавра, – ляпнув у свою чергу Стегозавр. – Ну, а мій татусь, на 1 метр більше за татуся Стегозавра, – закінчив суперечку Ігуанодон. – Із цим ми розібралися, – підсумував Брахіозавр. – Отже, ти, Стегозавр будеш останнім. Бери Птеродактиля у свої передні лапи. Між іншим, тільки ти та Ігуанодон можуть так вправно пересуватися на задніх лапах, бо ми, утрьох пересуваємося тільки на всіх чотирьох. Друзі стали під дерево папороті. – Так, спочатку я, – почав конструювання Брахіозавр. – На мене стає Бронтозавр. На нього Диплодок. Ігуанодон, ставай на спину Диплодока задніми лапами. І тепер найстрашніше, Стегозавр. Головне, прошу тебе, не роби ніяких за розумних висновків. Бери в передні лапи Птеродактиля й залазь по нас наверх. Ой, ай! І ставай Ігуанодону на плечі. – Ого-го! Я найвищий динозавр у світі! Бійся мене, Тиранозавру! Я висотою з найвищу папороть у нашому дитячому садочку! Чіпляйся, друже, Птеродактиль, бо ця динозаврова вежа дуже хлипка. Тільки-но Птеродактиль вчепився кігтиками за гілку, як Стегозавр, раптово вирішив зобразити хижака Тиранозавра. Рикнув, роззявив дві лапи, імітуючи пащу й, знову ж таки, не подумавши, ринувся всім тілом уперед. Похитнувся він, і слідом кожен з елементів динозаврячої вежі. Вийшов неабиякий струс і... Спочатку Стегозавр з ойканням упав додолу, а на нього завалився Ігуанодон, якого вдавили Диплодок та Бронтозавр. – Ой-йо-йо-й! – скрикнув Стегозавр. – Так не чесно! Я найменший і опинився в самому низу таких здорованів. – А навіщо ти гарцювати почав? Ти ж кричав, що ти найбільший і наймогутніший, – повчав його Ігуанодон. – Я ж шуткував – Ти не шуткував, а дуркував! От і маєш, як завжди. – підсумував Брахіозавр. Урятований Птеродактиль, дивився на це головою вниз і заливався сміхом: – Хотів із мене зробити м’ячика, а сам вийшов млинчиком. Коли куча мала розгреблася, друзі пригадали, що не встигли нового товариша Птеродактиля пригостити солодким печивом. – Це нічого, – сказав Брахіозавр. – Завтра ми збудуємо знову вежу й пригостимо Птеродактиля бабусиним печивом. Усі подивилися на Стегозавра й весело засміялися.

Друзі, а чи знаєте ви, що колись сонечко не мало чорнявих крапочок на своїй червоній спинці?  Так, так, його крильця були просто червоного кольору. Але всі комашки у лісі сміялися з Сонечка, кажучи: – Що це за ім’я таке – Сонечко. От у всіх нас, жуків, імена як імена: Короїд – кірку їсть, Довгоносик – має довгий носик, Листоїд – листя любить, так і в усіх інших. А в тебе що? Що твоє ім’я означає? Ми його не розуміємо. Іди від нас подалі ми тебе і знати не хочемо. Бідолашного жучка всі проганяли, ніхто не хотів з ним товаришувати. Він був страшенно одиноким і беззахисним. Йому було дуже прикро, що з ним так всі поводяться. І от одного разу у повному розпачі промовив крізь сльози до нападників: – Я є Сонечко тому, що я комашка великого Сонця. Сонце мене любить, а тому і дало мені таке ім’я. – Ха-ха-ха! – розсміялися всі жуки, ворушаючи величезними вусами. – Оце так видумав, оце так балачки! Таких дурниць ми ще ніколи не чули! Ха-ха-ха! У бідного Сонечка аж полилися слізки з маленьких круглих оченят: – Не вірите, я доведу вам. Я полечу до Сонця! – Ага! Ха-ха-ха! А воно тебе спалить, і не стане такого дурного Сонечка у нас у лісі! От буде добре! – Не вірите, і не треба. Сонечко розпростав свої маленькі червоні крильця, витер лапками слізки і полетів. Ще довго у повітрі чулося ненависне гигикання лісових жуків. – Що буде, те й буде, – думав Сонечко. – Спалить мене Сонце, значить спалить, аби тільки ніколи не чути цих насмішок. Але скільки не летів жучок, гаряче проміння його не спалювало. А коли долетів до самого Сонця, побачив великі добрі очі, які лагідно дивилися на нього. Сонце посміхнулося золотою щирою посмішкою і сказало: – Вітаю тебе, мій маленький друже! Нарешті ти долетів до мене. Мабуть, стомився? – Ні, я зовсім не стомився, я… – Знаю, знаю чому ти такий засмучений. Я знаю всі твої біди, я бачило всі твої слізки. І хочу тобі сказати, що дуже люблю тебе. Недаремно ж ім’я тобі Сонечко, чи не так? – Так, – задоволено відповів жучок. – А на згадку про мою любов я подарую тобі свій поцілунок. І Сонце поцілувало червоні крильця. Від цього цілунку залишилися охайні чорні крапочки. – Тепер всі побачать, що ти справді мій маленький жучок. Сповнений радощів Сонечко примчав до свого рідного лісу. – Дивіться, дивіться, його не спалило Сонце, – галасували комашки. – Та ще й до того у нього на крильцях цілунок самого Сонця. З тих пір Сонечка стали всі поважати, навіть питатися ради у справах. І коли хтось запитував: – Що це за ім’я таке – Сонечко? Йому відповідали: – Ти що, не знаєш? Його назвало так саме Сонце.

В одній маленькій дитячий ванночці, які бувають у всіх хлопчиків та дівчаток, жив маленький Кораблик. Він був дуже гарним, та особливим і вже тому, що його зробив тато Євгена. Кораблик мав яскраво розмальовані дерев’яні борти, пінопластову каюту з вирізаними віконечками та дверима. На його щоглі розіп’явся білий парус з клаптика атласної тканини, а зверху майорів паперовий прапорець. На різнокольорових бортах було написано ім’я Кораблика “Євген”. Кораблик так всі і називали. І всім було зрозуміло, чому саме він мав таке ім’я, – бо належав хлопчикові Євгенчикові. Безумовно, він не завжди плавав у ванночці, часто він простував по килимові або блукав по полицях з книгами та іграшками. Але де б він не мандрував, поряд завжди був хлопчик Євген. І все ж таки найулюбленішим заняттям цих двох друзів було поїдання морозива. Євгенчик та Кораблик зручно вмощувалися на килимі в дитячій кімнаті та поїдали-поїдали… в цей час їм було солодко та смачно. Та от одного разу Євгенчик захворів. Мама сказала, що в нього дуже висока температура. Ці слова вразили Кораблика, та так, що він закрив свої оченята аби не бачити цю високу Температуру. І коли він розплющив очі, він її не побачив. – Як? А де ж вона? – здивувався Кораблик. – Де ця височенна тітка, чиє ім’я Температура? – Не знаю, – відповів Євгенчик, розглядаючись навсібіч. – Ой, та вона, мабуть, чарівна тітка, – прошепотів Кораблик. – Вона невидима. – Ти правий, до того ж вона дуже і дуже вередлива. Через те, що вона до мене завітала, я не можу гуляти, грати та навіть встати з ліжка не можу. – І купатися ти не можеш, – зітхнув Кораблик. – Так, вона велика вереда. – Ніяка я не вереда, – раптом сказала Температура, котру стало видно. То була дійсно висока тітка в довгій жовтій сукні, в жовтому капелюсі та жовтих туфлях на дуже великих каблуках. В руках Температура тримала великий термометр. – Ой, яка висока, – сказав Кораблик. – А то ж! Висока! – суворо і незадоволено мовила Температура. – Ти подивися на термометр. Він показує цілих 39 градусів. От коли у дітлахів температура 36 і 6, я маю звичайний вигляд, нормальний зріст. – А чому тебе враз стало видно? – спитав Кораблик. – Я з’їла пілюлю-виднюлю, а потім з’їм пілюлю-невиднюлю і знову стану невидимою. До речі, хто це назвав мене вередою? Друзі промовчали. – Так от, – продовжувала Температура. – Вередуни – це ви, всі дітлахи. От скажи, Євгенчик, тільки чесно, чи завжди ти одягаєш светр, коли на цьому наполягає мама? – Ну… – пробурмотів хлопчик, бо дуже не хотілося говорити неправду. – А чи пив холодний сік, коли було недозволено? – Угу… – А на підлозі грався, знову ж таки, коли мама не бачила? – Так, – зітхнув Євгенчик. – Ну, і хто тут вереда? – сказала Температура, легенько торкнувшись носика хлопчика. – От і ходжу до таких неслухнянців. Кораблик захвилювався: – А я також разом з ним пив холодний сік, не носив светра, простував по холодній підлозі, та робив інші неслухняності. Отже ти скоро і до мене прийдеш? – Можливо, – сказала Температура. – Ой, прошу тебе, не треба, – прохав Кораблик. – Я обіцяю бути слухняним та слухатися Євгенчикову маму. Температура, доторкнувшись до вітрила, помітила, що він нормальної температури та й кашля в нього не було, то ж здоровий. – Тобі пощастило, ти ще не захворів. Євгенчик також попросив у високої тітки Температури вибачення. Він пообіцяв, що завжди буде слухатися маму. На це Температура ласкаво посміхнулася і дала хлопчикові випити жовтогарячу солодку пілюлю. – Важка в мене робота – ходити в гості до хворих діточок. Кораблик з порозумінням підтримав її: – Ходити до хворих – це мабуть дійсно сумно, адже ти не можеш просто і весело поїсти в гостях торт та морозиво… – Так, я люблю їсти морозиво і торти, але тільки в гостях у Спеки чи Холоду, а ще у мене є хороша знайома Сніговиця. Так от вона робить чудове морозиво. До речі, не хочете покуштувати? – Ти що, смієшся, – похмуро відповів Євгенчик. – Я ж хворий, мені не можна холодного. – Друже, ти забув, адже я Температура, в мене є чудові пілюлі, за допомогою яких я можу зробити морозиво якої завгодно температури. Ну що, покоштуємо? – Так! – в один голос відповіли любителі морозива. На рецепті Температура написала каліграфічним почерком: “Люба подруго, Сніговиця! Прошу, зроби для мене три порції мого улюбленого морозива. Шоколадно-горіхове з крапельками соку полуниці з зірочками ванілі, та карамелевими бризками. З повагою, Температура”. Зробила з рецепту літачок, на крилі котрого написала адресу: “Небеса, зимове небо, хмаринка-холодинка 5, кав’ярня “Снігова”, Сніговиці”.  Після цього Температура трохи прочинила вікно та пустила літачок. Не встигли Євгенчик та Кораблик й оком мигнути, як перед вікном з’явилася хмарка. На ній стояли три великі порції морозива. Температура сказала Євгенчикові: – Добре вкрийся. Потім прочинила вікно і забрала морозиво. Подивившись на небо Температура сказала Сніговиці слова подяки. Подруга десь з неба відповіла: – Завжди рада. В кожну з порцій Температура кинула по одній червоній пілюлі, від чого морозиво стало теплим. Морозиво не розтануло, а на смак було найсмачнішим морозивом у світі. – Між іншим, хрусткий стаканчик з хмарок ви також можете з’їсти. Впевнена, це дуже смачно.  І дійсно, тепле морозиво Температура з хрумкими стаканчиками було дуже-дуже смачним. – Ну що ж, мені час іти, – сказала Температура. – Подивись на термоментр. Він показує нормальну температуру і нарешті я стала нормального зросту в 36 і 6 градусів. Дійсно, тітонька Температура мала набагато привабливіший вигляд. – Не хворійте, – посміхнулась Температура, з’їла пілюлю-невиднюлю та й зникла. Коли мама зайшла в кімнату та поміряла Євгенчикові температуру, то радісно сказала: – Температури більше нема. – Так, ми знаємо, вона пішла, ця висока тітонька Температура, – відповів Кораблик. Безперечно, в тітоньки Температури було дуже смачне морозиво, але Євгенчик та Кораблик не хотіли, щоб Температура приходила до них. Тому вони старалися слухатися маму і не хворіти.

Друзі, а чи знаєте ви, де живе святий Миколай? Так, так, той самий добрий дідусь Миколай, який всім на Землі допомагає та дарує 19 грудня слухняним малюкам подарунки, тихесенько-тихесенько кладучи їх під подушки. Коли не знаєте, то я вам розповім казку про нього, а ви послухайте. В чудовій країні, яку сам Бог, щедро обдарував зеленню та квітами, степами та лісами, блакитним небом та морем, річками та радісними піснями, є чарівний таємничий ліс. Його таємничість неможливо так просто пізнати. На перший погляд, це звичайний ліс, і все в ньому росте зазвичай, і звичайні мешканці у ньому. Але є в цьому лісі така чарівна невидима стежинка, яка веде до казкової галявини. Тут нема ні зими, ні літа, ні дня, ні ночі, ні дощів, ні злив, але завжди є сонце – як споглядання Боже і є місяць – як показник часу. Тут відсутні земні проблеми, дерева вкриті смачними плодами, а земля усіяна запашними ягідками. Тут живуть дивні тварини і птахи добрі та лагідні, які один на одного не полюють та ніколи не вмирають і спілкуються людською мовою. Все чудово і мирно у тому чарівному просторі, в цій безкрайньо-добрій країні. І саме серед того таємничого лісу на тій чарівній галявині росте старезний-престарезний, величезний-превеличезний Дуб. В нього товстелезний могутній стовбур, що й п’ятдесят малюків, взявшись за руки не охоплять його, міцне, ніби всі сили земних скель, коріння, та пишна вічнозелена крона, що сягає самого неба. На верхівці Дуба сидить великий та мудрий Сокіл, він має можливість із такої висоти споглядати усю Землю і бачити всіх людей. З-під міцного коріння того Дуба беруть початок дві річки: Золота Ріка Любові та Срібна Ріка Щастя. Води тих річок розтікаються по всій Землі. Очі людини не можуть побачити їх, а от людські серця… так. Своїми хвильками річки можуть наповнити щастям тільки добрі та чуйні серця. На великому Дубі ростуть яскраві жолуді, що сяють, наче зірочки, вони містять в собі бажання людей, але тільки щирі та добросердні бажання, бо зло до цієї галявини ніяк не може потрапити. Зло, що схоче потрапити сюди, зустрічають два здоровенні Орли-стражі. Це птахи з величезними могутніми дзьобами, які можуть розбивати кам’яні гори, з величезними кігтями, що розтрощують найміцніші скелі, в яких пір’я – гострі стріли, а погляд ніколи не засинаючих очей випромінює блискавки. Ще жодне зло, жодне лихо не втекло від покарання Орлів-стражів. Біля величезного Дуба росте Калина Добра. Пилок її квітів найчарівніший, він містить в собі добро, а плоди Калини – ягідки – містять красу. У Калини є одна гілочка, що не квітне цвітом і не вкривається плодами, то гілочка – чарівна сопілочка., звуки якої лунають добром і можуть добиратися до злих сердець, щоб хоч трішечки пом’якшити злосердя. Великий Дуб і Калина ростуть посеред квіткової галявини, і квіти там небачено дивовижної краси та небачено яскравих кольорів. Ті чудові квіти – то людські мрії. Вони ростуть, квітнуть, випромінюють красу. А коли щасливі мрії здійснюються, тоді вони перетворюються на метеликів, та таких казково-чудових і життєрадісних, що всі звірі, пташки, а ще сонце і небо душевно посміхаються, коли дивляться на них. Ось саме в такому лісі під величезним Дубом і живе добрий святий Миколай. Та він не просто так собі сидить, ні, він дійсно живе, весь час допомагаючи людям і тваринам. Мудрий Сокіл злітає до Миколи та й каже: – Миколо, там далеко за морями ліс горить. Микола тоді щойно насилає дощові хмари до лісу. – Миколо, війна у людей, діти сиротіють, вбитих багато. Тоді Микола бере калинову сопілочку що зроблена з гілочки Калини Добра і грає на ній, а звуки летять добрими пісчинками до сердець людських. Ну а всі звертання, прохання про допомогу Микола сам чує, бо лунають вони через весь ліс: – Миколо, допоможи! – Миколо, порятуй! Всім, хто звертається до нього, Микола не відмовляє, а допомагає. Один раз на рік, 19 грудня, Микола вирушає по Землі та всім малятам і звірятам, які слухаються маму й тата, він дарує подарунки. Всі мешканці чарівного лісу допомагають Миколі зібрати мішок здійснення бажань. Там є і подарунки, і сповнені мрії. А ще Микола бере із собою чарівну скриньку, в якій тримає найчарівнішу суміш у світі – пилинки з квіточок Калини Добра і краплинки з двох річок: Золотої Річки Любові та Срібної Річки Щастя. Все це змішує Микола в дрібненькі зірочки-пилинки. В свою казкову ніч, коли вже всі подарунки роздані, Микола облітає навколо Землі і розкидає той чарівний, життєдайний пилок, який проникає у кожне серце, що б’ється на Землі. Ну, а потім повертається до себе у ліс і – знову за справи, знову допомагати всьому живому. Ну от, друзі, тепер ви вже знаєте, де живе добрий дідусь святий Микола. Тому не забудьте загадати бажання, яке засяє зірочкою в жолуді на вічнозеленому Дубі, та не забудьте про свої щиросердні мрії, що розквітнуть дивовижними квітками на квітковій галявині. Але головне – майте чуле, доброзичливе серце, збирайте у нього тільки пилок добра, і тоді до нього з легкістю зможуть потрапити чарівливі хвильки Річок Щастя і Любові.

- Тихіше, друзі! Бачите, насупилося небо, вкрилося кудлатими сірими хмарами, а змерзла Земля вже відчуває дихання Зимовира. - А хто це, Зимовир? – пошепки питають діти. - Вмощуйтеся і сидіть тихенько, а я вам розповім. Зимовир - то велетенський білий звір, такий велетенський, що, мабуть, більший за найбільшу гору. На перший погляд страшний, але зовсім не злий, розсудливий та справедливий. Він має довжелезний хвіст, товсте кудлате тіло, та великі пухнасті крила. В нього довга пащека, якою він залякує негідників, та великі добрі очі, що вселяють надію, довгі вуса, які розвиваються у стрімкому польоті, та короткі і швидкі лапи. Його ніс, має величезні ніздрі, через які Зимовир видихає мороз. У час, коли не панує зима, Зимовир спить у середині Місяця. В нього довгий та глибокий сон з весни до зими. На початку зими Зимовир народжується із білого полум’я. Це чарівне полум’я створює Біла Чаклунка. У своєму сріблястому лісі вона розпалює багаття. Розпеченими язиками, полум’я, здається, аж сягає неба. Навколо цього багаття Чаклунка розкладає дванадцять глибоких чанів. У кожному з них повнісінько чарівних сріблястих зірочок.  Чаклунка обходить чани по колу, та приказує закляття: - Чари- пари-чари-узвари Чари-дари-чари-вир Народися Зимовир! Одразу вміст дванадцяти чанів починає кипіти, булькотіти, бризкати білими зірками. І тоді розжарене багаття засвічується чарівним білим полум’ям. Воно стає все більшим і більшим, велетенські язики цього полум’я от-от дістануться Місяця. А коли і зовсім дістають, Місяць вмить тріскається. Між Землею та Місяцем загорається яскрава блискавка. Біле полум’я шипить, розходиться в усі боки, закручується вихором, сплітається в дивовижному орнаменті. І тоді у самісінькій серцевині народжується могутній Зимовир. Багаття стає маленьким і білий звір опиняється в сріблястому лісі Білої Чаклунки.  Зимовир струшує з себе зайвий білий пил, яким припорошився на Місяці, позіхає, витягує хвіст і лапи, розминає крила, які так довго були без дії. Потім він набирає повні груди повітря і видихає його через ніздрі. Ух, яке ж холодне повітря він видихає! Аж всю Землю вкривають морози. Біла Чаклунка великим чарівним гребінцем розчісує шерсть Зимовира. Зимовиру це подобається він голосно муркоче, наче кіт. Од цього муркотіння озера та річки вкриваються кригою. Подякувавши Чаклунці, Зимовир вирушає на свою зимову прогулянку. Тоді і наступає справжня зима. Тільки-но він почне махати велетенським хвостом, як здіймається сніжна хурделиця. Від подиху Зимовира все памороззю криється, від кроків його важких пухнастих лап – лід тріщить. А небо від його тіні стає темним та суровим.  Одного разу з Зимовиром трапилася неймовірна історія. Він крокував, дихаючи морозом, та вкриваючи кригою річки й ставки, деінде здіймаючи снігову хурделицю. Аж раптом побачив що щось, або хтось маленьке плаче. Він тихенько, не дихаючи, бо боявся заморозити те малюсіньке створіння, нахилився і побачив маленьку дівчинку. Його подиву не було меж. В яскравому літньому вбранні дівчинка сиділа під засніженою ялинкою і тремтіла від холоду. - Як ти тут опинилася, та ще й без шубки, шапки та зимових чобіток? Тоненьким та знесиленим голосом дівчинка відповіла: - Я Олівія, з Австралії - країни де завжди тепло. Я грала у садочку з червоними квітами, аж раптом на мене налетів величезний чорний птах, схопив мене, і злетів. Ми летіли довго-довго. І от я тут. І мені дуже-дуже холодно. - Здається, я знаю хто це був. Ану, заховайся за мою лапу, загорнися в мою довгу шерсть, та сиди тихенько, – Зимовир обережно заховав дівчинку, накривши її шерстю, а сам закричав. – Грифоголод! Навіщо ти так зробив?! Чому ти образив цю маленьку дівчинку? І десь з неба почулося: - А! Зимовир! Ти ж не кинеш це маля? Бо якщо загине дитина, на Землі війна розпочнеться, а якщо, ти не вкриєш гори льодом, а поля снігом – не буде достатньо води та їжі. І всеодно люди загинуть! - Чого ж ти такий злий! - Бо ти в нас дуже добрий! Ха-ха-ха! От і вибирай! Маленька Олівія зігрілася у довгій та м’якенькій шерсті Зимовира. Щічки порозовішали і вона припинила плакати. Олівія була хороброю дівчинкою, до того ж, розуміла, що великий білий звір Зимовир добрий. Зимовир звернувся до пташок та лісних звірів про допомогу, щоб вони зібрали для дівчинки кошик з їжею. Кожен з мешканців лісу поділився своїми зимовими запасами. Там були ягідки, горішки, навіть засушені листочки для чаю. Тоді Зимовир звернувся до Олівії: - Маленька, Олівія. Розумієш, я не можу повернути тебе зараз до дому, а також не можу залишити посеред холодного лісу. Тож пропоную тобі піти зі мною і дочекатися завершення зими. Сідай мені на плечі, занурюйся у мою шерсть і тобі буде тепло. Ще раз повторюю, Олівія смілива дівчинка, а тому одразу погодилася. Їй, навіть було дуже цікаво, адже у своїй теплій країні вона ніколи не бачила снігу. Олівія та Зимовир разом вкрили гори пухнастими шапками снігу, річки синіми кригами, дахи будинків прикрасили бурулями, а вікна морозними візерунками. Ще ніколи Зимовир не був таким веселим та радісним. Коли вони відпочивали, розказували один одному казки, Олівія казки з своєї теплої країни, а Зимовир зимові казки. Так пройшла зима і настав час повертатися до Білої Чаклунки. - Я не можу зараз полетіти на Місяць спати. Мені треба закінчити порятунок цієї маленької дівчинки, - сказав Зимовир Білій Чаклунці. - Ой, яка маленька! А де ти її знайшов? Я поки погрію її, а ти іди і провчи Грифоголода. Бо ненароком ще щось витне. Тримай краплю чарівного узвару, вона допоможе знесилити твого ворога. Зимовир летів три дні і три ночі, поки не наздогнав злого Чорного птаха. Схопив його за хвіст та кинув у нього чарівну краплю: - Чари-пари-чари-бород Перетворися Грифоголод Чари-пари-чари-дору В кам’яну безмовну гору! І миттю Грифоголод перетворився у кам’яну гору. Які ж веселощі почалися на Землі. - Нам більше не загрожують не війни, ні голод, кам’яним став Грифоголод! Олівія зраділа, коли Зимовир повернувся з перемогою. Вона знову залізла йому на шию і вони полетіли. Як же весело летів Зимовир. Скільки всього відбулося цієї зими: врятував маленьку дівчинку, виконав свою роботу, та розправився з ворогом. Олівія сміялась, адже так весело летіти блакитним небом та білими хмарками. Зимовир розмахував величезними крилами, злітав догори, а потім летів униз. Це було схоже на катання на гірці.  - Ого-гов! – викрикнув Зимовир і занурився у м’які пухнасті хмари. Так весело вони долетіли до спекотних берегів Австралії. - Дякую тобі, Зимовир! – обнімала свого нового товариша маленька дівчинка. - І тобі, дякую, за хоробрість та допомогу. Тепер знай, що у країнах де є сніг у тебе є друг. Тримай волос з мого вуса. Якщо стане сумно, погладь його і я, поспілкуюся с тобою, он з того білолицього Місяця. А якщо трапиться біда – посмикай, я миттю прилечу. Вони обнялися і Зимовир поспішив повернутися до Білої Чаклунки. Дванадцять чанів вже кипіли та булькотіли. - Скоріше, злітай на Місяць! До зустрічі, до наступної зими! Спалахнуло величезне біле полум’я, огорнуло своїми візерунчастими язиками Зимовира, той закружляв і стрімкою блискавкою полетів на Місяць. От такий він, величезний та справедливий звір Зимовир.

Маленька Сніжинка – надзвичайно мила й гарненька фея, що живе в сніжно-білому замку в найбілосніжнішій у світі країні. А знаходиться та країна серед величезних і холодних крижин. Проте Сніжинка – фея, що не боїться холоднечі, навіть навпаки – укриває Землю снігом. У такій нелегкій справі допомагають їй Сніговий Слон і Снігова Ягничка. Ці тварини, як і годиться помічникам феї,– незвичайні, чарівні. Протягом весни, літа й осені Снігова Ягничка їсть льодинки, що осипаються з айсберга. А Сніжинка з м’якої пухнастої вовни Ягнички пряде срібну нитку, яку потім розчісує кришталевим гребінцем. Затим бурульками, неначе спицями, обв’язує тонким мереживом свої біленькі пухнасті шубки. А шубок таких у Сніжинки аж дев’яносто одна. За весну, літо й осінь Сніжинка має обв’язати дев’яносто шубок, так, щоб на кожен зимовий день у неї було по одній такій одежині. І, звичайно ж, раз на чотири роки, для високосного року, Сніжинка обв’язує ще одну шубку, дев’яносто першу. Адже високосний рік має дев’яносто один зимовий день. Після того як обв’яже всі біло-срібні шубки, Сніжинка кладе їх до великої крижаної скрині. Тільки-но минає останній день осені й настає зима, фея дістає зі скрині м’якеньку шубку і починає її струшувати. З пухнастих візерунків шубки сріблястим вихором летять снігові зірочки й сніжинки.  Величезна завірюха тоді утворюється. Привести до ладу цю завірюху Сніжинці допомагає Сніговий Слон. Він щосили дмухає своїм хоботом, і сніжинки, підхоплені Вітром, розлітаються по всій землі. Так триває усю зиму. Щодня фея дістає із крижаної скрині нову шубку й струшує її. І так рік у рік, відтоді, як заселили феї та чарівники Землю. Проте якось одного року трапилася дуже прикра історія, коли Зима могла б назавжди втратити сніг. А було це ось як.  В останній день осені, опівночі, у феї Сніжинки день народження. Зазвичай феї лічать свої роки лише до десяти. А скільки їм літ потім, вони й не знають. Адже настільки зайняті, що їм ніколи вести підрахунок своїм рокам: сто, двісті, тисяча...  В один із таких днів народження завітав до Сніжинки лихий чарівник. Він був вередливим старим дідуганом. І йому страшенно набридли сніжні зими, тому що веселі сніжинки, кружляючи довкола нього, заплутувалися в його густій бороді. Це його дуже дратувало! От він і вирішив відібрати у Сніжинки шубки, щоб назавжди припинити випадання снігу. Цей лихий чарівник мав п’ятьох помічників – носатих низькорослих гномів у зелених ковпаках і яскраво-червоних черевиках. Відомо, що помічники лихих чарівників уміють лише капостити. Щось у когось відбирають або псують. І, звичайно ж, коли чарівник прийшов на день народження до милої Сніжинки, то приніс у своїй кишені своїх помічників. А коли всі за святковим столом пили чай і ласували пирогом, тихесенько їх випустив. Зелені коротуни знайшли крижану скриню й поцупили її. Скриня із шубками була важкою, тому гноми, неабияк утомившись, заховали її неподалік у великій кришталевій печері. Самі ж повернулися до кишені чарівника. Коли гості розійшлися, Сніжинка зібралася було дістати першу свою шубку й струсити на землю сріблястий сніжок. Як же вона засмутилася, коли не побачила скрині! Фея обшукала всі куточки свого замку, та марно. Тоді Сніжинка заплакала. „Що ж це буде? – промовляла крізь слізки фея. – Тепер земля ніколи не вкриється м’якою сніговою ковдрою. Бідолашні рослини, їм буде холодно взимку!” Маленькі слізки струмочками лилися з гарних оченят Сніжинки. Щоб хоч якось утішити свою хазяйку, сніговий Слон ніжно дмухав зі свого хобота. Фея навіть і не помітила, як її слізки закружляли й посипалися дрібними замерзлими кульками, розлітаючись по Землі. У цей перший зимовий день усі феї й чарівники чекали снігу. І неабияк здивувалися, коли замість пухнастого срібла випали маленькі дзвінкі градинки. Усі відразу зрозуміли: щось трапилося у замку маленької Сніжинки.  Багато чарівників і фей навіть вирушили до холодної країни й допомагали шукати шубки. Адже знали, що інших таких шубок немає, а тому, якщо їх не знайти, сніг ніколи не випаде.  Якось до замку засмученої Сніжинки залетів дуже стурбований Вітер. „Ехе-хе... Якась невдала ця зима. У тебе шубки зникли… А ось я свою вітряну пісеньку співати не можу! Усе дмухаю й дмухаю у свої кришталеві печери, а мелодія зовсім не така виходить. Так, начебто хтось мені одну з печерок зіпсував”. Сніговий Слон запропонував Вітру продути зіпсовану печерку сильніше за всі інші, таким чином очистивши її від зіпсованості. Яка ж була радість в усіх, коли із кришталевої печерки видули скриню із шубками маленької Сніжинки! Фея відразу відчинила скриню й почала струшувати шубки, піднявши таку завірюху, що на ранок був розстелений великий сріблястий килим снігу по всій Землі.  Коли срібні сніжинки залоскотали бороду лихого чарівника, він зрозумів, що лють його не допомогла. Тому сховався у своєму будиночку й усю зиму з нього не виходив, а лише ображено визирав у вікно.  Сніжинка й дотепер щозими струшує свої пухнасті шубки. А навесні, улітку й восени пряде срібні мережива із вовни снігової Ягнички.

Колись давно, у Ґудзи-країні ніколи не було снігу. Друзі, ви ж знаєте, що то за така країна, Ґудзи-країна? Так, правильно, там живе фея загублених ґудзиків Ґудзи-мудзи. І, безперечно, що у тій країні все з ґудзиків: і квіти, і дерева, і, навіть Сонечко – то величезний яскравий та блискучий жовтий ґудзик.  У феї Ґудзи-мудзи є помічники Ґудзульки – маленькі, кругленькі створіння, дуже веселі, чуйні та слухняні. Вони збирають з усієї Землі загублені хлопчиками, дівчатками і навіть дорослими, ґудзики. Всі ґудзики, зносять до величезної Ґудзипечери. Перед Різдвом, Гудзи-мудзи разом зі своїми помічниками відбирає найкрасивіші загублені ґудзики, і прикрашає ними Різдвяну Ґудзинку, чарівну ялинку. І от одного разу, перед самісіньким Різдвом, фея Ґудзи-мудзи засмутилася. Все нібито до свята було готове: Ґудзинку прикрасили найкращими ґудзиками, музичний оркестр Ґудзульок грав різдвяні мелодії, навіть феєрверк підготували з ґудзиків, які схожі на зірочки. А от настрою у феї Ґудзи-мудзи не було.  – Коли минулого року я була в гостях у Мавки з Зеленого лісу, там все було вкрито білим-білим снігом. Він виблискував і сяяв. Мені здається, це дуже важливо, щоб на свято Різдва геть усе було вкрито цим чарівним сріблом.  І Ґудзи-мудзи навіть розплакалася. Ґудзульки, зібралися на нараду і почали думати, що ж робити, адже у Ґудзи-країні ніколи не було снігу. Вони самі ніколи його й не бачили, тільки й знали, що сніг складається з маленьких сніжинок – розміром з малюсінькі ґудзики. – Ідея, – сказав один з Ґудзульок, – у нашій Ґудзипечері є багато малесеньких білих та блискучих ґудзиків. Я сяду на величезний ґудзик, візьму з собою маленькі срібні, білі, блискучі ґудзики, полечу та розкидаю їх по Ґудзи-країні. – Ура! Молодець! Тепер ти будеш не просто Ґудзулька, а Ґудзиснігулька. Так і зробили. У Ґудзипечері вони всі разом відібрали наймалюсінькі білі, срібні, блискучі ґудзики. Потім це все поклали на величезного блакитного ґудзика, куди сів і Ґудзиснігулька. – Ґудзик лети! – прокричали Ґудзульки і блакитний ґудзик, наче хмарка злетів над Ґудзи-країною. Цілу ніч Ґудзиснігулька прикрашав свою країну снігом із ґудзиків. Він посипав дороги, всі пагорби, обережно прикрасив гілочки дерев. Дуже багато разів він повертався до печери, де його друзі відбирали все нові і нові білі та блискучі ґудзики. На ранок, коли зійшло Ґудзисонечко, все скрізь заблищало срібно-білим блиском. – Яка краса! У нашій країні справжнє Різдво! – скрикнула Ґудзи-мудзи. – Хто зробив цю красу? Ґудзульки розповіли про свою роботу та маленького Ґудзиснігульку. – Які ви все ж таки, у мене молодці! А тебе, Ґудзиснігулька, я призначаю головним у справах з снігу. Кожного року ти будеш організовувати Різдвяний настрій, прикрашаючи нашу країну. А тепер всі мерщій танцювати навколо Ґудзинки. Оркестр, музику! Як же весело всі витанцьовували та співали різдвяні пісні, і вже ніщо не засмучувало фею загублених ґудзиків Ґудзи-мудзи, адже в її країні все по-справжньому, по Різдвяному.

Снігова Хмаринка, звичайнісінька хмаринка: біленька, пухнаста та весела. Від хмаринки дощової відрізняється тим, що сипле на землю сніжок, а не льє дощиком. А головне, на сніговій Хмаринці живуть її подружки біленька Мишка та біленька Павучиха. Вони товаришують дуже давно й живуть у злагоді. З ранку Хмаринка обов’язково пролітає над будиночком Корови Лоли. Лола дає велику скриньку молока. Після чого всі втрьох: Хмаринка, Мишка та Павучиха випивають по склянці білого молока з духмяними білими цукровими шундиками. М-м-м, смакота! А потім Хмаринка пропонує: – Подружки, нумо побавимося? Я бачу під нами наше улюблене місто де багато дітлахів, і вони вже вибігли грати на вулицю. І дійсно, усі-всі дітлахи вибігли на вулицю, щоб погратися в зимові забавки. Але на вулицях міста зовсім не має снігу. Діти сумно дивляться один на одного. Як же можна весело грати, коли нема ані сніжинки. Снігова Хмаринка та її подружки: біла Мишка й біла Павучиха люблять діточок, і люблять їхні зимові забавки. – Побавимося! Побавимося! – кричить Мишка. Ой, як же вона захоплена цією грою! І миттю маленька та швидка білесенька Мишка розпочинає хутко занурюватися в Хмаринку та робити в ній нірки. Хмаринці від цього стає лоскотно-лоскотно й вона заливається сміхом. І з веселої смішної Хмарки починає сипатися сніг. – Ура! – галасують знизу дітлахи. – Прилетіла снігова Хмаринка! Вона насипле багато снігу!  Поки Хмаринка заливається сміхом, а Мишка робить нірки, Павучиха, завзято ліпить малесенькі сніжки та намагається влучно поцілити в кожного з веселих дітлахів. А одного разу поцілила в дядька Рому. Він насуплений ішов у своїх справах, піднявши комірець пальта. І тут: хряп! Сніжка впала на капелюх дяді Роми. Він миттю розвернувся, подивився на дітей, що сміялися, бігаючи один за одним і пробуркотів: – От ці мені дитячі забавки! Усе місто гомонить, щебече дитячим сміхом. От уже багато хто з дітлахів катається на санчатах, а хто на лижах та ковзанах, усі інші ліплять снігову бабу. Тітка Марійка, продавщиця морозива, дуже любить дітей. Вона продає морозиво в маленькому магазинчику на площі де бавляться діти. Тітка Марійка зовсім не має роботи взимку, бо дітям узимку не можна багато їсти морозива. Але влітку інша справа – за морозивом черга з малюків. Надвечір, коли місто зовсім завалене снігом, і всім треба йти спати, тітка Марійка та дітлахи в один голос викрикують: – Дякуємо тобі снігова Хмаринка! А ще тітка Марійка подарувала три морозива. Павучиха сплела кошик, який спустили на павутинні донизу. Дітлахи поклали туди три білих молочних пломбіри. – Дякуємо вам, і на добраніч! – подякували снігова Хмаринка, Мишка та Павучиха. Пригадуючи веселий день подружки їли морозиво. – Тепер мені треба попрацювати, – говорить Павучиха. Вона бере павутиння-нитку й починає зашивати нірки, які наробила Мишка. Хмарка заспокоюється од сміху, з неї все менше й менше сиплеться снігу й урешті-решт, вона засипає. З асипають усі: місто, дітлахи, дядя Рома, що буркотить у сні, тітка Марійка, яка всю ніч у сні посміхається та грається в сніжки, і снігова Хмаринка, і біла Мишка, і біла Павучиха.

Чи знайомі ви хоч з одною бабою-ягою? Ні? А я знаю трьох дуже гарненьких та добрих сестричок бабок-їжок. Вони живуть, як всі порядні чаклунки, у лісі. Ці бабки-їжки дружелюбні, веселі та кумедні добрячки. Імена у них незвичні: Червоноволоска, Рудапатлатка і Жовтакудряшка. Коли ви побачите їх, одразу зрозумієте, хто з них хто. У Червоноволоски волосся довге, хвилясте і, немов квіти маку, червоного кольору. У Рудопатлатки густе та руде волосся, і стирчить у різні сторони, бо важко їх розчісувати. Скільки їх Рудопатлатка не причісувала, скільки не загладжувала, вони все одно стирчать у різні сторони. Але це не заважає їй бути привабливою та гарною. А Жовтакудряшка, відповідно, з жовтим кучерявим волоссям. Ця бабка-їжка своїм виглядом нагадує жовту та пухнасту кульбабку, тому навколо неї завжди літає багато метеликів та бджілок.  Одного разу з цими бабками-їжками трапилася кумедна історія, після якої вони дуже полюбили осінь, а всі жителі лісу прозвали їх осінніми бабками-їжками. А було це в один із сонячних осінніх днів. Тоді над хатинкою сестричок пролітав чорний ворон, що голосно прокаркав:  – Іде листопад! Незабаром буде листопад!  – Ой! – викрикнула Рудопатлатка. – Що ж робити? Мабуть, це страшне чудовисько!  – Так! Так! – підхопила Жовтакудряшка. – Це жахливе страховище. Уявити тільки, він так ходить, що листя з дерев облітає, тобто падає! Всьому лісу загрожує велика небезпека!  – Ой! Ой! Ой! – скрикнула Червоноволоска. – Необхідно щось робити, рятувати ліс від жахливого Листопаду! Ми повинні розправитися з ним.  – Але як? – задумалася Жовтакудряшка. – Адже ми навіть не знаємо, де воно і як воно виглядає.  У відповідь на це Рудопатлатка взяла клітку зі своїм ручним рудим птахом. Відкривши дверцята, вона наказала птахові летіти й подивитися, чи дійсно йде Листопад. Рудий птах швидко повернувся до господарки й відповів, що дійсно йде.  – Це жах! – крикнула Рудопатлатка. Вона дістала зі своєї жовтогарячої скриньки чарівний рудий капелюшок, вдягнула його. Потім стала на лівий каблучок і покрутилася в ліву сторону:  – Нехай у кілометровому кілометрі від нашого будиночка виросте величезна жовтогаряча стіна, що зупинить незваного гостя!  Після цього бабки-їжки вирішили довідатися, чи зупинила стіна чудовисько. Для цього Червоноволоска використала червоний правдивий чайник. Чайник закипів і пробулькав:  – Незабаром буде листопад!  – Жах! – скрикнула Червоноволоска. Вона дістала зі своєї червоної скриньки червоне коралове намисто й, вдягнувши його, перерахувала всі намистинки. А потім сказала:  – Нехай у півкілометровому кілометрі від нашого будиночка буде виритий глибокий рів, куди повинно потрапити чудовисько!  Три добрі бабки-їжки знову вирішили перевірити, чи зупинило це Листопад. Для цього Жовтакудряшка взяла свої жовті літаючі крильця й полетіла на небо до Хмаринки. У неї вона запитала, чи йде Листопад. На що хмаринка їй відповіла:  – Звичайно ж, іде. Незабаром він і у вас буде. – Як? – злякано скрикнула Жовтакудряшка. Вона ляснула у свої маленькі долоньки, чим викликала великий осінній дощ. Цим чаклунка сподівалася зупинити невгамовне страховисько.  Коли вона повернулася в хатинку, всі три сестрички вирішили вибігти у свій чарівний сад, де росли чарівні плодові дерева. Там вони побачили Сонячні Промінчики. Ті грали з пожовтілими листочками. Добрі бабки-їжки запитали:  – Промінчики, чи йде Листопад?  – Іде, іде! – защебетали Промінчики, закидавши бабок-їжок сонячними зайчиками.  Бабки-їжки, зовсім змучені чаклунствами, сіли під чарівною грушею й задумалися. Їхнє чаклунство ще ніколи не було таким марним. Зазвичай воно діяло: усіх рятували й усім допомагали. Що ж це за чудовисько таке небачене?  Поки вони сиділи, до них підлетів Вітерець. Він весело пограв незвичайним волоссячком трьох сестриць, потім піднявся вище й потріпав грушеві листочки. З дерева впали на землю два жовтих листки. Потім ще два, а потім ще й ще, і незабаром посипався справжнісінький золотий дощик з листиків груші.  – Цілий листопад, – сказала Жовтакудряшка, підставивши ручки назустріч падаючим листочкам.  – Листопад? – в один голос здивувалися сестриці, а потім і радісно скрикнули: – Листопад! Листопад! Отож він який!  Так, Листопад – це зовсім ніяке не страшило, він виявився досить чудовим і забавним. Три добрих бабки-їжки до самого вечора грали у своєму чарівному саду, де вони бігали, гойдалися на гойдалці й, звичайно ж, обсипали одна одну жовто-червоними листочками.

Колись, коли я була маленькою. Так це було давно і саме взимку. Я споглядала у вікно на повільний танок падаючих з неба сніжинок. Враз, сніжинки закрутилися, заметушилися і зібралися у віхолу. А повітрям, крізь хмару сніжинок хутко наближалася висока жіночка у довгому срібному вбранні. Її пухнасте срібне волосся розвивалося так само як і снігова хуртовина. Без усякого сумніву, то була тітонька Завірюха. Було видно, що вона поспішала. Летіла стрілою, і бубоніла собі під ніс: – Скільки можна, я не можу так працювати. Прокинувшись, я не встигаю навіть чашку білого чаю випити. Це не умови для роботи, це знущання над моїм організмом над моєю нервовою системою. Мені стало її дуже жаль, я прочинила вікно і звернулася до неї: – Тітонько Завірюхо, а ви заходьте до мене і ми спокійно поп’ємо чай. На мою думку, за цей час нічого страшного не трапиться. А ви така відповідальна і швидка, що заслуговуєте на чашечку вашого улюбленого білого чаю. Завірюха зупинилася, замислилася: – Дійсно, дякую тобі, дівчинко.  – Прошу до столу, залазьте у прочинене вікно, – запросила я Завірюху. – Ні, дякую, справжня жінка повинна заходити тільки через двері. Я ж не схожа на троля? Коли Завірюха сіла зі мною за стіл, вона попросила чайник, насипала туди листя білого чаю, який завжди був у неї у срібному мішечку. – Залий, будь ласка, холодною водою. Я послухалася, а потім зауважила: – А я думала, що чай завжди заливають кип’ятком. – Ти мене дивуєш, дівчинко. То звичайний чай, а це справжнісінький білий чай. – А-а-а! – протягнула я. – Не а-а-а, а давай чашки будемо чай розливати. Від першої краплі пішов неймовірно приємний аромат.  – Це аромат пелюсток білих лілей, які ростуть в саду вічної мерзлоти, – повільно з захопленням вимовила Завірюха, вдихаючи аромат. І дійсно, такого смачного чаю я ще ніколи не пила. Свою гостю я пригостила цукерками. Вони їй сподобались. Смакуючи чай з цукерками, Завірюха почала жалітися: – От знаєш, важко стало працювати. Ніхто не розуміє, що підіймати з землі сніг, або вирувати їм у повітрі – це важка робота. Всім здається, що я просто гуляю. І з цього приводу можна до мене телефонувати у будь-який час і казати: «Терміново, вас викликають». А я хочу спокійно прокинутися, потягнутися, і випити чашечку білого чаю. А ж ні, я лечу, біжу. Ношу з собою мішечок з чаєм, а заварити собі його ніде не можу. Бо всі водойми вкриті кригою. От так і проходять мої дні без жодної краплинки чаю. Закінчивши жаління, Завірюха з насолодою заплющила очі і зробила невеликий ковток чаю.  – У мене є гарна ідея, – промовила я. – А давайте, кожного ранку, ви приходитиме до мене і ми будемо разом пити білий чай. Ви мене пригощатимете вашим смачним напоєм, а я вас солодкими цукерками. – Цукерки, дійсно дуже смачні. Я не проти. З того дня кожного зимового ранку Завірюха, як справжня жінка заходила крізь двері, я до того часу готувала чайник і прохолодну воду, дві чашки та солодкі цукерки, і ми пили духмяний чай. Кожного разу Завірюха приносила новий ароматний чай із квітів та листочків рослин саду вічної мерзлоти. Але одного ранку, коли я прокинулася, снігу за вікном не було. На підвіконні лежала пелюстка білої лілеї і на ній було написано рівним красивим почерком: «Мила, дівчинко.  Мої робочі дні скінчилися. У мене канікули. Побачимося 1 грудня. З повагою, Завірюха. Трохи не забула. Будь так ласкава, іноді клади цукерку на підвіконня. Ворона мені передасть її. А цю пелюстку лілеї розділи на багато-багато малесеньких шматочків. І можеш інколи заварювати собі білий чай До зустрічі».

Хто такі Нісохлюпчики? Як, ви не знаєте? Малята Нісохлюпчики бігають на чотирьох лапках, мають хвостики й довгенькі носики якими хлюпотять. І, між іншим, батьки їх зовсім не лають за те, що вони хлюпотять носиками. А якщо серйозно, то справа дещо в іншому. У малят Нісохлюпчиків у порівнянні з їх товстеньким і маленьким тільцем, дуже довгенькі носики. І тому, коли вони щось говорять, здається, начебто вони дудять у трубу. Але це зовсім не важливо. Важливо те, що зустріти Нісохлюпчиків дуже легко, вони люблять грати на квітковій галявині, де росте запашний медок. Але побачити Нісохлюпчиків дуже важко, тому що вони такі маленькі, що можуть спати на м'якій серцевинці польової ромашки й вкриватися ковдрою-павутинкою, що плете їм павучок. Тому щоб побачити Нісохлюпчиків, вам доведеться взяти величезну лупу. А ще Нісохлюпчики не зовсім звичайні, тому що вони різнобарвні. Червоний, жовтогарячий, жовтий, зелений, блакитний, синій, фіолетовий – точнісінько як кольори веселки. До речі – Веселка. Колись трапилася дуже цікава історія з Нісохлюпчиками й Веселкою. Адже, тому що Нісохлюпчики таких же кольорів як і Веселка, вони її дуже люблять. Коли після маленького дощику Веселка розстеляється над квітковим полем, Нісохлюпчики, заворожено виходять на неї дивитися. Вони піднімають нагору свої носики й дудять або хлюпотять мелодію: Ду-Ду-Ду, хлюпі-хлюп! Ду-ду-ду, хлюпі-хлюп! І Веселці дуже подобається ця мелодія, тому у відповідь вона сміється й переливається своїми яскравими сьома кольорами. І от одного разу над квітковим полем, саме в той момент, коли Нісохлюпчики хлюпотіли мелодію, а Веселка сяяла, пролітала зла Чаклунка на чорній-чорній хмарі й вкрала Ввеселку. Так, так, вкрала й сховала в скриню, яка була на її чорній хмарі. Сховала в скриню й сіла на неї. – Ха-Ха-Ха! Тепер Веселка тільки моя! А ви, Нісохлюпчики-Нісопилососики, можете навіть не дудіти своїми носиками! Веселки вам більше не побачити! Бідні, бідні Нісохлюпчики так були вражені, що почали плакати. – Що ж нам тепер робити? Як же ми без Веселки? – У-у-у, хлюп-хлюп! – плакали Нісохлюпчики. – У-у-у, хлюп-хлюп! На квітковій галявині ріс Будяк, який, ну дуже, не любив вологу. – Що тут відбувається? – обурився він. – Звідки така вологість? Що це за сім водоспадів і сім тужливих хлюпань? – Це ми, Нісохлюпчики. Ми плачемо... У-у-у, хлюп-хлюп! – А чому це ви плачете? – Тому що зла Чаклунка вкрала нашу Веселку. Он вона сидить на чорній-чорній хмарі й кривляється, показуючи нам гримаси. – І ви не знаєте, що потрібно зробити? Що ж ви за Глупохлюпики такі. Обдуріть її. – Обдурити? А як? – Зробіть не справжню Веселку. Вона переплутає, розгубиться, втратить пильність, зстрибне зі скрині. І Веселка буде врятована. – Точно! Точно! – застрибали на радощах Нісохлюпчики. – Ой, а от тільки як ми це зробимо? – Я придумав! – крикнув червоний Нісохлюпчик. – Ми такого ж кольору як і смужки у Веселки й квіти на нашій галявині також такого ж кольору. Давайте кожний з нас знайде по квітці певного кольору. Після цього ми шикуємося один по одному, і в нас вийде веселка! Наша польова веселка Нісохлюпчиків! – Ура! – закричали всі Нісохлюпчики. – Веселка врятована! Поки Чаклунка безтурботно сиділа на скрині, бовтала ногами й колупала нігтями чорну хмару, Нісохлюпчики ретельно були зайняті справою. Вони розбрелися по полю й шукали квіти собі під колір. Червоний Нісохлюпчик знайшов червоний мак, жовтогарячий – квітку нагідки, жовтий – жовту кульбабу, зелений – зелену хризантему, блакитний – волошку, синій – дзвіночок, а фіолетовий – фіалку. Нісохлюпчики були такими маленькими, що пелюстки квітів накривали їх повністю. Не бачачи навіть один одного малята стали один за одним. Коли було все готово, вони захлюпали свою пісеньку, що завжди співали для Веселки: – Ду-Ду-Ду, хлюпі-хлюп. Ду-ду-ду, хлюпі-хлюп! – Що? Де? Веселка? – прокричала Чаклунка, почувши знайоме хлюпання. Вона зіскочила зі скрині, щоб уважніше розглянути квітчасту веселку на поле. У цей момент скриня відкрилася. Веселка була на волі. – Ура! Хлюпі-Хлюп! – прокричали Нісохлюпчики. – Наша Веселка врятована! – Ах ви жахливі Нісохлюпчики – носопилососики! Ну постривайте, я ще повернуся! – Чаклунка так розлютилася, що на її чорній хмарі гримнув грім, і хмара, підскочивши, швидко полетіла. Несучи на собі кричущу злу Чаклунку. – Люба Веселка! Як же ми раді тебе бачити! – раділи малята. – Спасибі вам, друзі! – І Веселка засяяла своїми сьома кольорами. Нісохлюпчики заворожено дивилися на свою красуню нахлюпуючи пісеньку: – Ду-Ду-Ду, хлюпі-хлюп! Ду-ду-ду, хлюпі-хлюп! От така історія трапилася з малятами Нісохлюпчиками. Тому будьте уважними. Коли над квітковим полем ви побачите Веселку, обов'язково прислухайтеся й ви почуєте пісеньку Нісохлюпчиків. Вони обов'язково будуть десь поруч і будуть нахлюпувати: – Ду-Ду-Ду, хлюпі-хлюп! Ду-ду-ду, хлюпі-хлюп!

– Неможливо, це зовсім не правильно! Чому, чому ці ґудзики постійно кудись зникають? І от знову. Мама тільки-но вчора пришила, а він ніби розчинився у просторі, зник або втік, або щез... Як? Як я піду додому? Матуся знуву буде засмучена? Так міркував семирічний Єгорка, виказуючи обурення тихеньким бубонінням. Він не вважав себе якимось там дурником, або безвідповідальним хлопчиком, і тим більш не відривав спеціально ґудзиків. Але все частіше й частіше, ґудзики губилися. Єгорка вирішив забрати з лави свої іграшки та піти подумати, як раптово помітив, що черговий ґудзик, який підтримував шлею від штанцят, відірвався й упав. – Це вже занадто. І я так це не залишу! Ґудзик не припиняв котитися, і хлопчик побіг за ним. Він біг і не бачив куди тримає напрямок: кудись завертав, перестрибував, застрибував, залазив, злазив. А коли врешті-решт втомився, вирішив зупинитися. Роздивляючись навколо, Єгор був дуже здивований, у нього й гадки не було де він знаходиться. Крім того, це було щось небачене. Усюди росли яскраві і дивні квіти. Таких квітів хлопчик ніколи не бачив. Пелюстки й серцевинки були не що іншим, як ґудзики. Придивившись, хлопчик помітив, що доріжки і трава були ґудзиковими, чудернацькі дерева складені із круглих ґудзиків, а на гілках зеленіли лисття-ґудзики й красувалися плоди-ґудзики. І над цією незвичайною красою сяяв великий жовтий ґудзик-сонце. – Нічого собі, – аж присів вражений Єгор. – Виявляється, існує ціла Країна з ґудзиків! Знизу, зверху, куди не глянь – скрізь ґудзики. Та такі різні! Нумо, зірву я для мами ґудзикову квіточку, щоб не засмучувалася через нові мої втрати. Принесу й скажу: «Вибач мене матусю, і прийми у подарунок цю казкову красу». Єгорка нахилився щоб зірвати квітку, як раптово почув: – Агов, хуліган! Ти чого природу псуєш? Єгорка обернувся. Майже поряд стояв хлопчик, дуже кумедний, але котрий гармонійно вписувався в навколишнє ґудзикове середовище. Його обличчя, незвертаючи на обурення, було дружелюбним й усипаним рудим круглим ластовинням. Зачіска нагадувала величезну круглу кульбабу, що складалася з жовтих кучерів. На кожній із цих кучерів трималися ґудзики різних кольорів та розмірів – тому кудряві пасма смішно й хаотично стирчали в різні сторони. До того ж і одяг був оригінальним. Здається, замість тканини у його виготовленні використовували лише ґудзики. Хлопець із жовтими кучериками підійшов впритул до Єгора. Він був високим і тому дивився, насупившись, зверху вниз. – Негарно в чужій Країні так поводитися. – А чому? А як? І де?... – розгубився Єгор. – Хлопчик, ти взагалі розмовляти вмієш? Чи дійсно іноземець з іншою мовою? – Ні, я зі своєю мовою. І у свій країні. Тільки трохи далі від майданчика відійшов, – несміливо відповів Єгор. – А-а-а, – протягнув хлопець-жовті-кучері, – так ти не тільки хуліган, ти ще й брешко. – Не правда. – Як то не правда. Я всіх у Країні Ґудзи-Мудзи знаю, тим більш, що чужинця можна визначити за одежею. – У якій Країні? – здивовано перепитав Єгор. – Тільки тепер не придурюйся, що не знаєш. Єгор заперечено й злякано замотав головою, до того ж знизив плечима. – Як ти сюди потрапив? – Я побіг за своїм ґудзиком. – Навіщо? – Хотів піймати. – От, дивак! Невже тобі не відомо – ґудзики, що губляться, потрапляють у Країну Ґудзи-Мудзи і залишаються тут на завжди. – Ні, – усе більш перелякано відповідав Єгорка. – Бачу вираз твого обличчя дійсно стверджує, що для тебе це новина. Гаразд, тоді давай знайомитися, я Ґудзекудрик, – і хлопець простягнув для потиску руку. – У тебе таке цікаве ім'я, а я просто, Єгор. – Хі, теж цікаво. Єгор, Єгорка, Єгоре – в нього ґудзиків ціле море. – На жаль, у мене нема ґудзикового моря, а навіть навпаки – якесь справжнісіньке ґудзикове горе. Я засмучую свою маму тим, що втрачаю ґудзики, – і Єгорка невесело згадав, як мама погрустнішає, довідавшись – щойно пришиті ґудзики, знову загублені. – Щось не дуже мені довподоби твій пригнічений вигляд. Може зовсім не повертайся додому? Якщо твій настрій підніматиме незліченна кількість ґудзиків – залишайся жити у нас. У нас ґудзиків багато! На всіх вистачить. Ґудзики тут завжди є і нікуди не подінуться. – Ти що! – захвилювався Єгорка. – Так не можна. Мама дуже, дуже засмутиться. Крім того, що ґудзики щезають, так ще й дитина зникне. Ні, так не можна. Я повинен знайти свої загублені ґудзики, хоча б один з них і повернутися додому. – Тоді нам потрібно піти до нашої Королеви, до Королеви загублених ґудзиків Ґудзи-Мудзи. – А вона сувора? – злякано запитав Єгор. – Отакої! Ґудзи-Мудзи найпрекрасніша Королева серед усіх королівських королев у королівських королівствах. Вона найґудзикова Королева і якби не вона, невідомо куди б дівалися всі загублені ґудзики? Адже у світі стільки роззяв дівчисьок і хлопчисьок, ну на зразок тебе. Які тільки й роблять, що втрачають ґудзики. -.Ну… я… не зовсім так… – розпереживався Єгорка. – Я зовсім не роззява. Ґудзики самі чомусь відриваються й тікають. – Ну звичайно, звичайно! Нибито ми не знаємо, як вони сюди потрапляють. Вибач, звичайно, за недовіру, але тоді наша Країна називалася б Країною Ґудзиків Втікачів. А наша дивовижна Королева давала б притулок біженцям. Це неможливий факт. Тому тобі нічого не залишається, як усвідомити, що ти розгуба. Але це не важливо, пішли до Королевського палацу. Вони йшли чудернацькими неосяжними ґудзиковими просторами. Єгорові подобалося розглядати цікаві за формою й кольором ґудзики. Йому здавалося, що він потрапив у мозаїку, де все переливалося різномаїттям відтінків та кольорів. Ґудзики були підібрані вміло й зі смаком. Кольори плинно й ніжно переливалися з одного в інший. Кожен пагорб різнився за колоритом й вилискуванням відтінків. А про вигадливі форми квітів, годі й говорити. Вони були різноманітні й цікаві. Ось ґудзики нанизуються один на одний, виростаючи у барвисту башту, а ось пишно розходяться в багатогранні суцвіття, деінде звиваються й групуються в яскраві букети. І все це розмаїття з гармонійно підібраних кольорів. – Бачиш це дерево? – запитав Ґудзекудрик, вказуючи на звивисте дерево, зібране із хвилястих за формою ґудзиків, на гілках якого тріпотіли лисття-ґудзики чудернацької форми у вигляді зірочок. – Це дерево Ґудзикове Лови-Кидаймо. – Треба, яка назва, – засміявся Єгорка. – Дуже правильна назва. От дивися, що зараз буде. Ґудзекудрик підійшов трохи ближче до дерева, прийняв стійку позицію, начебто зараз його будуть м'ячем розстрілювати, і ляснув у долоні. Миттєво зірочки, які тріпотіли на дереві, почали летіти по черзі прямісінько на Ґудзекудрика. А той, у свою чергу, ловив їх та кидав назад. Зірочки прилипали до дерева, якийсь час тріпотіли, а потім знову летіли на хлопця. – Нумо, Єгорка, ставай поруч! Пограємо разом у Лови-Кидаймо! Це весело! Єгорка зайняв стійку позицію й ляснув у долоні. І тріпочучі зірочки враз почали летіти на нього. Спіймавши першу, він відчув її легкість та прохолоду. Вона була така легка, що аж лоскотала долоньки – одразу ставало лоскотно й весело. Єгорка засміявся й кинув зірочку убік дерева. Та знову почала тріпотіти, а до нього у руки вже прилетіла інша. Єгорка освоївся й почав кидати їх усе швидше й швидше. В решті-решт вони разом з Ґудзекудриком почали мінятися місцями, перекидатися, падати від сміху, але все-таки намагалися зловити зірочки. А коли вони промахувалися, хитрі зірочки облітали їх і лоскотали. А це вже витримати, щоб не розсміятися, не можливо було. Навеселившись удосталь, Ґудзекудрик й Єгорка ляснули в долоні й усі зірочки знову почепилися на дереві. – От це так! – сміявся Єгорка. – Це справжні веселощі! – Згоден? Я теж це люблю. Коли в мене поганий настрій, я обов'язково сюди приходжу. І від поганого настрою, навіть піщинки не лишається! Що ж, крокуємо далі. Єгорка та Ґудзикудрик піднялися на пагорб і звідти їм відкрився захоплюючий краєвид ґудзикового королівського палацу. Башти, дах, шпилі, арки, віконця, стіни, ворота – геть усе було зроблено з ґудзиків. – Нічого собі! – захоплювався Єгорка. – Так, це наш Ґудзи-Величний-Палац! Тут і живе наша Королева Ґудзи-Мудзи. Перед палацом Єгорка помітив, неприпиняючий рух кругленьких чоловічків. Вони всі кудись бігли й перекочували ґудзики. – А хто це? – запитав Єгорка. – Це Ґудзульки. Вони відповідальні за всі ґудзики у світі. У них кожен ґудзик на рахунку. Вони знають, які заводи скільки виготовили ґудзиків, а також у якого хлопчика й дівчинки скільки ґудзиків на сорочках і штанцятах. – І про мене вони знають? – Запитуєш! Звичайно! – Цікаво. Єгорка подивився на свого нового друга, посміхнувся й запитав: – А скільки ґудзиків у тебе в кучериках вони теж знають? – Безперечно. Ці ґудзики значаться як кучері-ґудзики у Ґудзекудрика. – А ті, які в тебе на одязі? – Одяго-Ґудзики в Ґудзекудрика. Єгорка засміявся. І вони пішли до Ґудзи-Палацу. Такої неймовірної ґудзикової краси Єгорка ніколи у своєму житті ще не бачив. Стіни палацу були викладені мозаїкою з різнобарвних ґудзиків, а в великих і просторих вікнах сяяли прозорі ґудзикові вітражі. – Захоплююче! – Згодний! – відповів Ґудзекудрик. – У нашій Країні є найвідоміший і йталановитіший ґудзимайстер таких справ Ґудзино Де Мазаїко. – Оце так ім'я! – При нагоді, познайомлю тебе з ним, досить цікавий тип. Трохи не в собі, але йому вибачається – аде він же митець. – Згоден, – засміявся Єгор. – Я коли малюю, мені мама теж говорить, що я дивно виглядаю. Особливо коли мене мити від фарб доводиться. – Зрозуміло, отже тебе скоро назвуть Єгоро Де Фарбо Забрудняско! От як! – Ні, дякую, я краще буду звичайнісіньким Єгором. – Так? Ну як бажаєш. До речі, ми прийшли. Єгор побачив перед собою величезні двері з величезного круглого червоного ґудзика. – Ви хто і до кого? – запитав тоненький писклявий голос. До них підійшов круглий ґудзик або кругле дівчисько. Точніше це був рудий ґудзик з дівчачою головою й шістьма рудими кісками. – Що ти вп'явся на мене! Ти що? Дівчат ніколи не бачив?  – Б-бачив, – розгублено промимрив Єгор, – тільки… як ґудзик… ґудзик з обличчям… й без ко-ко-косичок. – Сам ти обличчя без ко-ко! Грубіян! – насупивши брови, Дівчинка-Ґудзик повернулася від Єгора. – Він не грубіян, – намагався залагодити ситуацію Ґудзекудрик, і додав майже пошепки. – Він просто побачив тебе й закохався! Хі-Хі! – Хто? Я? – Єгор почервонів. – Дурощі які, – незадоволено пирхнула Дівчинка-Ґудзик. – Дурощі, дурощі, – засміявся Ґудзекудрик. – Я пожартував. – Ви два дурноголових телепні. І взагалі, відповідайте, навіщо прийшли, бо охорону покличу. – Взагалі-то ми прийшли до Ґудзи-Мудзи, – відповів Ґудзекудрик. – З якого питання? – Особистого. – Королева зараз дуже заклопотана, у неї сміхогодина з ґудзивеселощами, – з залишком невдоволення відповідала Дівчинка-Ґудзик. – Це як? – Єгорка скруглив від подиву очі. – Хлопчик, ти зовсім дивний, – сказала Дівчинка-Ґудзик і стисла засуджено губки. – Наша Королева, – пояснив Ґудзекудрик, – ґудзивесела, тобто найвеселіша Королева. Раптом розкрилися великі круглі двері й на порозі з'явилася висока, червонощока Ґудзи-Мудзи. – Ха-ха-ха! Ну й сміхота! Я зараз лусну, це ґудзинеперевершенно, це повний розліт на мініатюрні ґудзики! Уявіть собі, я вигадала новий сміховинний наказ. Я хочу, щоб у Ґудзикраїні було ще одне свято. І це свято називатиметься «Найкумедніше ґудзикривляння – свято Ґудзимармиз». Ми всі будемо кривити мармизи! Ха-ха-ха! Я вже собі уявила, як я буду ґудзисмішно виглядати. Ні, це ґудзинеперевершенно!  Раптово вона припинила сміятися, посерйознішала – вона помітила Єгора. – І хто до мене прийшов? Бачу іноземний гість. Ти хто? – Я…, – несміливо розпочав Єгор. – Це просто Єгорка, – прийшов на допомогу Ґудзекудрик. – Він шукає ґудзик від шлейки штанцят. Він прагне знайти його і піти додому. Королева зовсім посерйознішала, примружила очі і пильно, вдивляючись у хлопчика і розтягуючи слова, вимовила: – Цікаво. А цьому Єгоркові відомо, що тут усі ґудзики мої? І Королева, зігнувшись у два рази, нахилилася до Єгора. Тепер її обличчя було якраз напроти обличчя хлопчика. І він чітко міг розглянути великі виразні очі Королеви, у яких відзеркалювалося його перелякане обличчя. – Хлопчик. Ґудзики тільки мої! Не будь я Королева загублених ґудзиків, сама моя величність і ґудзикованеперевершенність Ґудзи-Мудзи єдина. Єгорка так був наляканий, що не міг нічого відповісти, він тільки-но як риба, хапав повітря, відкриваючи рота. Потім, не витримавши жорсткого королівського погляду, набрався хоробрості й промовив: – Я прийшов не за чужими ґудзиками, а за своїм власним ґудзиком. Ґудзи-Мудзи, клацнула пальцями. Кругле Дівчисько-Ґудзик щось їй принесла. Королева розтиснула свої довгі пальці перед хлопчиком. У на її вузькій долоні виблискував маленький ґудзичок від шлейки штанців. – Він? – Так! – сказав Єгор і потягнувся за ґудзиком. Але Королева миттю забрала руку. – Був твій, став мій. Між іншим, про тебе давно ходять чутки, ти хлопчик ґудзиковий розгуба. Ти в день втрачаєш щонайменше два ґудзики. – Я не… втрачаю… – Єгор опустив очі. – Вони самі до вас тікають. Королева засміялася: – Ха-Ха-Ха! От дурощі! – Я ж казала, що він дурний, – пропищала Дівчинка-Ґудзик. – Ну як ґудзики можуть тікати?! – продовжувала Ґудзи-Мудзи. – Тільки в одному випадку, якщо ти ґудзиковий розгуба! Єгорка схилив голову й нічого не міг сказати. Йому стало прикро, що його так вичитують і при всіх називають образливим словом «розгуба». Королева знову нахилилася до нього: – На мою думку хтось вирішив розвести у моєму палаці вологість. А потім тут жабенята розведуться. Хлопчик, ти що, вирішив рюмсати? Єгор щосили зупиняв сльози й заперечливо замотав головою. – Дивно, а я думала, якщо хлопчики ґудзикові розгуби, це їм довподоби. Ну гаразд. Ти мій гість – тому запрошую тебе до чаю. Сьогодні у нас чай з ґудзиполуничним ароматом. Після чаювання вирішимо, як зробити правильно. Єгорка повеселішав і зміг уважно розглянути Ґудзи-Мудзи. Королева була худенька й висока. Єгоркові спочатку здалося, що вона на ходулях, але коли придивився, побачив, що з дивного вбрання стирчать звичайні ноги. Верніше було б сказати весь час бігаючі ноги. Королева не могла навіть встояти на місці, вона рухалася, емоційно підстрибувала, коли сідала – мотиляла ногами. Але врешті-решт вона зупинилася, щоб подивитися у дзеркало, тоді Єгор роздивився її чобітки. То були дивні чобітки, що застібалися на величезну кількість ґудзиків, а позаду мали величезні каблуки, зроблені із ґудзиків. «Як спритно Королева на них маневрує» – подумав Єгор. Далі він зміг роздивитися відзеркалення Ґудзи-Мудзи. Побачивши обличчя чудернацької добрячки, Єгор навіть не зрозумів, як він міг так забоятися її. У відзеркаленні роздивлялися себе: великі добрі очі, тонкий і довгий ніс, безліч рудого та круглого ластовиння на щоках, та величезна щира посмішка. На голові височів великий ґудзик-капелюх із золотими візерунками, а з-під капелюшка вибивалися скуйовджені жовто-руді кіски, незлічимої кількості. На кожній з косичок виблискував ґудзик. Здавалося, що то дуже коштовні ґудзики, бо у них блиск – був занадто прозорий, сяючий і знаходився у гармонії з зачіскою та вбранням. Вбрання було дивним воно і ніби-то королевське, а ніби-то і дівчаче. Сукня складалася з безліч барвистих та кольорових спідниць, що були різної довжини. Короткі, довгі, прозорі та щільні, але геть усі були вигаптовані замислуватими візерунками з ґудзиків. Так, дивлячись на неї можна було чітко сказати – вона справжнісінька Королева загублених ґудзиків. Єгорка, крутивши головою навколо себе, роздивлявся дивне меблювання зали. Величезний королівський трон, столи, стільці, прикраси, вази й квіти – усе це було зроблено з ґудзиків. У залу увірвалося кругле Дівчисько-Ґудзик з величезною тацею на якій вміщалися чашки, чайник і ваза із чимось незрозумілим. Дівчинка не рухалася як зазвичай рухаються всі – вона перекочувалася. Перекочувалася, ніби-то ґудзик, що от-от відірвався і впав на підлогу. Її голова з кісками прокручувалася разом з тулубом за годинниковою стрілкою, але при цьому таця з посудом, на прочуд не переверталася і знаходилася у горизонтальному положенні. Єгор остовпіло дивився, роззявивши рота, й думав – як їй це вдається. Дівчина поставила посуд на стіл і покотилася повз Єгора у зворотньому напрямі. – Хм, дурний хлопчисько. Чого вп'явся? – фиркнула вона. Єгор зніяковів, але усе ще не міг зрозуміти – як їй це вдається.  – Нумо, всі пити чай! – радісно запросила Ґудзи-Мудзи, гостинно розставивши руки. Ґудзекудрик та Єгорка сіли за величезний королівський стіл, на масивних та високих ніжках, що більше були схожі на колони із ґудзиків. Відповідно до масивності столу були підібрані стільчики. З великими спинками, зробленими з овальних ґудзиків та вкритими орнаментованим різбленням. Стільчики стояли на височенних витончених ніжках, що складалися з ґудзикових стовпчиків. Саме по них, по ніжках, як по сходах, Єгорка зміг забратися на високе сидіння. Чашки й чайник вони теж були ґудзиками зі спеціальними поглибленнями. – Пригощайся нашими ґудзюшками, – гостинно запропонувала Королева, і сама взяла з вази щось незрозуміле. Відкусивши шматочок, Ґудзи-Мудзи від задоволення навіть закотила очі. – М-м-м! Смакота! Єгорка наслідував приклад, та взяв у вазочці солодку ґудзюшку. За формою це нагадувало печиво, тільки у вигляді ґудзика. Швидше за все, це й було ґудзикове печиво. Єгорка з обережністю відкусив шматочок. Ґудзюшка виявилася неймовірно смачною. Її смак був схожий на суміш цукрового печива, зефіру, ірису й карамелі. – Дуже смачно! – облизуючи губи, сказав Єгорка. – Так, я пишаюся цим витвором ґудзикового мистецтва, – промовила хвалькувато Королева. – Адже рецепт придумала я. Раніше я сама могла їх пекти. Але зараз у мене неймовірно багато всіляких турбот, тому я не встигаю цим займатися. Отже ґудзюшки для всієї Країни пече наш пекар. – Дозвольте я ще одну візьму? – запитав Єгорка. – Звичайно! Їж скільки завгодно! – відповіла Королева.  Раптово с силою розчинилися двері-ґудзик й у залу увірвався переляканий Ґудзулька. Він, задихаючись від хвилювання, прокричав: – У мене жахлива новина. На нашу Країну напав жахливий і величезний птах, напевно це Ґудзикоїд! Страшелезний і ненаситний! – Як це? Як він на це наважився? – обурилася Ґудзи-Мудзи. Ґудзулька продовжував: – Він нещадно розтрощує і викраддає квіти, дерева, буділі, чим лякає мешканців нашої Країни. – Який жах! І як його можна зупинити? Що з цього приводу думає найголовніший мій помічник Ґудзулька? – запитала Королева, звертаючись до носія неприємних звісток. – Ніяк! Він просто всіх нас з'їсть. – Як це з'їсть? От так просто з'їсть? – Ґудзи-Мудзи пильно подивилася на Ґудзульку. – Але мене не можливо з'їсти. Я навіть ані ґудзиковоїмиті не можу уявити, як це він мене з'їсть. – А чому ви вирішили, що він з'їдає ґудзики? – запитав Ґудзекудрик. – А що він ще може робити з такою кількістю ґудзиків? – здивувався Ґудзулька. – Тільки з'їсти. Єгорка вирішив підтримати розмову й несміливо вимовив: – Може йому для їжі запропонувати щось інше? – Хто це сказав? – різко обернулася, Ґудзи-Мудзи. – Він, – сказали всі хором і вказали на Єгора. – Я, – тихо проговорив Єгор. – А-а-а, та-а-ак, хлопчик, – протягнула Королева. Піднялася зі свого трону й повільно, хитро примруживши очі попрямувала до Єгора. – У нас є хоробрий хлопчик Єгорка, який не боїться проникати в чужі країни, полює за чужими ґудзиками й відповідно не боїться впоратися з жахливим Ґудзикоїдом! Ура! Все! Ми врятовані! – Я… – намагався щось сказати переляканий Єгор. – Так, ти. – Дозвольте сказати.. я… я не хоробрий. Ґудзи-Мудзи з докором подивилася на хлопчика: – Хоробрий чи не хоробрий, не важливо. Важливо, що ти нас врятуєш. А я буду дивитися, як ти це будеш робити. Нумо, усі в дорогу! І негайно! Єгорка переминався з ноги на ногу, він почервонів по самі вуха: – А можна… мені вже не потрібен ґудзик… Я просто піду… додому. Ґудзи-Мудзи нахилилася так, що її очі були прямісінько на проти переляканих очей Єгора. Її погляд тепер був рішучий і наполегливий, немов у вчительки математики: – Е, ні! Тепер ти додому зможеш потрапити, тільки якщо врятуєш нашу Країну. Інакше ти не довідаєшся де вихід, будеш блукати нашими безкрайнімі ґудзипросторами, поки в решті-решт не будеш з'їдений страшним та ненаерливим Ґудзикоїдом! Ой, і смішно, напевно, на це було б подивитися. І Ґудзи-Мудзи затрясла кісками й розсміялася. Її сміх був безтурботний і веселий, зовсім не образливий. Але Єгоркові однаково було якось не по собі. – Хі-хі, – засміялася Дівчинка-Ґудзик. – Ну досить, посміятися ми можемо й просто так, а от врятувати нас в край потрібно, – підбила підсумок розмови Ґудзи-Мудзи.  Аж раптом усі почули жахливий лемент, величезний птах бірюзового кольору, Ґудзикоїд, пролетів над палацом, покружляв над ним і схопив величезним дзьобом цілу вежу. Схопив і полетів. – Це жахливо! – кричала Королева. – Швидше, Єгор, ти повинен з нею розправитися! Де мій Ґудзиліт? Ах, от він, швидше всі сюди! Королева підбігла до великого фіолетового ґудзика. – Хлопчик, ставай на ґудзик, – наказала Королева. – І ти Ґудзекудрик полетиш з нами. – А я… Навіщо? – позадкував Ґудзекудрик. – Я, між іншим, не люблю птахів, які щось забирають дзьобом, та ще таких величезних. – Ти хочеш бути вигнаний з Країни? Я Королева Ґудзи-Мудзи наказую тобі летіти з нами! Ґудзекудрик неохоче став на ґудзик поруч із Єгором. Королева хутко заплигнула на Ґудзиліт. Правою ногою трохи закрутила ґудзик, від чого той розкрутився й відірвався від землі. – Тримайтеся за шлейф моєї сукні, щоб не загубитися по дорозі. Єгорка перелякано вчіпився у тканинний шлейф. Ґудзекудрик навіть заплющив очі. Ґудзиліт піднявся ще вище, і вони вилетіли з палацу у відкрите вікно. У Єгорки перехопило подих, і не дивно, адже швидкість була неймовірною, більша за ту, коли катався на скейті. Вітер тріпав волосся. Це було відчуття катання чи то на сноуборді, чи то на дошці для серфінгу, але знизу не було ані води, ані снігу, було тільки повітря, тому це відчуття було ні на що не схоже. – Круто! – сказав у захваті Єгорка. Йому це сподобалося, і потихеньку страх змінився на задоволення. Ґудзекудрик розплющив одне око: – Круто? Та це супер-р-рово! Ех! – Ви чого репетуєте? – зробила зауваження Королева. – Краще дивіться куди полетів той літаючий монстр. Єгорка почав розглядатися по сторонах і вниз. І отут він аж зойкнув. Унизу була краса. Яскраві ґудзикові квіткові поля, різнобарвні дерева вигадливих форм. Такого він взагалі ніколи не бачив. І раптом ґудзикові поля помінялися на різнобарвні ниткові змійки, клубочки, зав’язочки, вузлики. Гарні переплетіння ниток. – Вибачте, але мені здається, ваша Країна закінчилася й почалася якась інша, – зауважив Єгор. – Чому ж це? Тут живе мешканець нашої Країни, його кличуть Шитко-Нитко. До речі, от і він. Ґудзи-Мудзи зробила декілька махів ногою й Ґудзиліт почав знижуватися. Шитко-Нитко високий і худенький з тонкими пальцями на руках. Одразу стало зрозумілим, що він нитковий король. Увесь одяг його зроблений з вигадливих сплетінь ниток. Вигадливі, змійчасті візерунки прикрашали накидку. Шитко-Нитко гойдався на котушці й змотував у клубок нитки, які витягав з шерсті різнобарвного баранчика. При цьому баранчик їв кольорові в'язані квіточки, певно тому вовна його була барвистою. Шитко-Нитко відклав клубок: – Яка радість! Ура! До мене прилетіли гості! Будемо грати! – Ні, грати ми не будемо, ми летимо рятувати нашу Країну, – діловито сказала Ґудзи-Мудзи. – Точніше рятувати буде цей хлопчик, Єгорка. А ми його просто летимо, точніше веземо, тобто супроводжуємо. – Рятувати? А навіщо? – здивувався Шитко-Нитко. – Ти що, не чув, ґудзимоторошну новину? На окраїні нашої Країни з'явився страшний Ґудзикоїд, він їсть усі ґудзики. От тільки-но, саме нещодавно, тобто попередньої ґудзиковоїмиті, він осмілився забрати цілу вежу з мого палацу й кудись, невідомо куди полетів з нею. – Так? Цікаво. Хотів би й я подивитися на нього. – Повір могу ґудзикоролевському слову, жахливе видовище, не для тендітних ґудзиконервів. Краще не дивитися. – Королева рукою узялася за голову. -А через вежу у мене взагалі серце розривається. Такий витвір мистецтва і так нахабно знищенно. – Так, я бачу, ти ледь тримаєшся, – поспівчував Шитко-Нитко. – Пропоную вам усім трохи перепочити, і я до вас приєднаюся. – Виключено, – одрізав Ґудзекудрик. – Ти не помістишся на Ґудзиліт. – А навіщо мені ваш ґудзик-летючка, я поїду на своєму Катушкомобілі, – і Шитко-Нитко вказав на дивовижну конструкцію. Вона була складена з декількох котушок. Нижня була перевернена так, щоб могла котитися, а на неї зверху була поставлена інша котушка, на якій міг сидіти Шитко-Нитко. – А й справді, у тебе є свій транспортий засіб! – погодилася Королева. – Що ж, якщо в тебе є жилейні ниточки й запечені булочки-мотузочки, то ми з радістю перекусимо. – Звичайно є. Вузелкуня! – крикнув Шитко-Нитко. – Донечка! Радість моя вузелкова! Принеси нам усім щось по-поїсти перекусити! Через хвилинку, прибігла дівчинка. – Йо! Оце зачіска! – не стримався, щоб не сказати вголос Єгорка. Так, у дівчинки дійсно була дуже дивна зачіска. Усі її густі пасма волосся були зав'язані у величезні й хаотичні вузлики. Крім того, ще й абсолютно різних кольорів. І здавалося, що в неї не волосся, а зовсім різних розмірів і кольорів мотузки, канатики, нитки. На кирпатомуобличчі миготіли густими віями виразні великі блакитні очі. Сукня дівчинки була виготовлена з ниток, що спліталися в найкрасивіші зображення квітів. Вузелкуня скосила погляд на Єгора: – Тато, а що це за нечема до нас прибув? Він теж розраховує, що ми його гостинно почастуємо ароматними булочками-мотузочками? – Вибачте, якщо я щось не те сказав, – зніяковів Єгор. Ґудзекудрик пирскнув: – Одразу відчувається що ти голодний. Заради булочок готовий просити вибачення. – Н-н-ні. Я можу не їсти, але прийміть, будь ласка, мої вибачення. – А він, я так розумію, усіх дівчат кривдить, – втрутилася Королева. – У мене в замку Дівчинку-Ґудзик, він теж образив. – Я не ображав, – виправдовувався Єгор. – Насправді я не винен, що у вашій Країні всі дівчатка надто дивакуваті. – Дивакуваті, мається на увазі дурні? – уїдливо поцікавилася Вузелкуня. – Що ви, хлопчаки, розумієте в красі? Єгорка розчервонівся: – Я не сказав, що ви… що ти… не гарна. – Але ти здивувався моїй зачісці, – не заспокоювалася Вузелкуня. – Звичайно здивований, таких зачісок я ні в кого не бачив. – А дівчат ти взагалі хоч бачив? – засміявся Ґудзекудрик. – Звичайно, бачив, – нахнюпився Єгорка. Його ці бесіди потроху почали кривдити. – Багато? Скільки? – допитувався Ґудзекудрик. – Ну може сто. – Ого, – зауважила Вузелкуня. – І що в жодної не було такої зачіски? – Вузелкуня трохи причепурила свої вузлики. – Ні, навіть нічого схожого, – відповідав несміливо Єгор. – Тому ви… ти… унікальна. – Може, вистачить говорити компліменти, – не витримав Ґудзекудрик, – не знаю як і хто але я дуже голодний. А вашими реверансами ситий не будеш. Тоді Вузелкуня роздала всім, включаючи і Єгора, ароматні булочки-мотузочки й жилейні ниточки, після чого розлила в чашечки чай. Чашечки були дуже цікавими, їх форма – закручені у вузол нитки. І в них виявився дуже ароматний і смачний чай. – Ми не можемо рушити в пошуки до тих пір, поки не пограємо в веселі перекидалки та в нитко-гойдалки, – сказав Шитко-Нитко закінчивши чаювання. – Згодна, я давно не стрибала в нитко-заростях, – радісна Ґудзи-Мудзи заплескала в долоні. – А як це, нитко– гойдалки? – запитав Єгорка. – А це так, – скрикнула Вузелкуня, побігла до дерева, з якого звисала величезна кількість ниток, зачепилася за одну з них руками й підлетіла на верх. – У-ух-ух! Весело! Єгорка давай, розганяйся і чіпляйся! – А можна, спочатку Ґудзекудрик … – Із задоволенням! – і вже через секунду Ґудзекудрик звивався навколо дерева. Без краплі сумніву, до них приєдналися Ґудзи-Мудзи й Шитко-Нитко. Єгорка лишився один і ніяково переминався з ноги на ногу. Відверто каучи, він трохи побоювався. А з ниткового дерева доносилися сміх та веселощі. – Ти що, боягузка-гуска? – закричав Ґудзекудрик. – Ні, – хоробрився Єгорка, – я просто не можу зважитися за яку мотузку зачепитися. – Так за будь-яку! – прокричали всі, хто був на дереві, хором. Єгорка вдихнув, набрався хоробрості й… побіг. Він схопився за нитку, і його підкинуло нагору.  – Ух-ти! От це так! – Єгорка був у захваті. Потім нитка спустила його вниз і знову підкинула нагору. Єгорка засміявся і йому, як і всім, стало весело. Од страху й слід зник. – Ну, і як тобі наші нитко-гойдалки? – запитала Вузелкуня, пролітаючи повз. – Здорово! – і його підкинуло нагору так, що він аж зробив сальто. Єгорка засміявся, – мені ще ніколи не було так весело! Раптово повз Єгора пролетів Ґудзекудрик й зачепив його своїми кучериками, і вони вдвох шкереберть заплуталися в заростях, з яких було дуже смішно виплутуватися. В решті-решт, коли у всіх од сміху боліли животи, катання на нитко-гойдалці було закінчено. – Ух, авжеж я навеселилася! – проговорила Королева. – Оце справжня гра! – підтримав Шитко-Нитко. Не встигнули вони перевести подих, як почули різкий лемент над головою. Піднявши голови нагору, вони побачили страшного Птаха. Птах кружляв над ними, кричав й розмахував крилами бірюзового кольору. Вмить він прицілився й швидким, сильним рухом вирвав все ниткове дерево, після чого зник разом з ним. – Стій! Це моє улюблене ниткове дерево, – прокричав Шитко-Нитко, – зупиніть його! Моє дерево! – Ну от і тобі цей птах нашкодив, – сумно сказала Ґудзи-Мудзи. – Так, швидко всі в дорогу. Вузелкуня, донечко моя, ти залишайся дома, слідкуй за порядком, годуй барашка. А я все-таки поїду з усіма й подивлюся, як цей хлопчик розправитися з лиходієм. Єгору від цих слів знову стало не по собі. Усі від нього чекають, що він врятує Країну від сильного й великого Птаха. Але як? Як він, простий хлопчик, який прийшов всього-навсього знайти свій маленький ґудзик, як він упорається з ним? – Єгор! – витягла його з роздумів Ґудзи-Мудзи. – Давай, ставай на Ґудзиліт. Ми всі на тебе чекаємо. Нічого не залишалося робити, Єгорка став на фіолетовий ґудзик і вони знову полетіли. Але Єгорці дуже подобалося літати. Так подобалося, що він одразу забув про сум. Під час польоту весь смуток нібито видувало потоком повітря. Так, летіти було весело. Ґудзи-Мудзи уважно роздивлялася по сторонах раз у раз, прикладаючи руку до чола немов козирок. – Ой, йой! – раптом почулися знизу крики Шитко-Нитко. Ґудзи-Мудзи, Ґудзекудрик й Єгорка подивилися вниз. Там Шитко-Нитко зупинився на своєму Катушкомобілі біля величезної купи різнобарвних ниток. Друзі спустилися до нього.  Шитко-Нитко піднімав нитки й голосив: – Ні, неймовірно! Я в це не можу повірити, це було унікальне В'язане-Дерево, воно по-варварськи знищено. Як же тепер мій сад без цього дерева? Обернувшись по сторонах, Єгорка роздивився що вони знаходяться у гарному саду, де були дерева із клубків, дерева з в'язаних візерунків, дерева, де просто звисали нитки. І раптово, удалині, у гущавині дерев, він помітив якесь ворушіння бірюзового кольору. Цей колір йому нагадував лише одного, Птаха, який лякає всю Країну, та з яким він мусить розібратися. Єгорка тихенько відійшов від усіх і пішов у бік незрозумілих ворушінь. Він наближався все ближче й ближче. Проходячи повз дерево, з рясною нитковою кроною, хлопчик зняв кілька довгеньких канатиків. З них хутко зробив ласо. Підійшовши ще ближче, Єго

Кажуть, то давно було, коли світом Яві правили мудрі київські князі, а старі боги бенкетували у вічному Ірії. У смарагдових хащах прадавнього лісу, що розкинувся на берегах звивистої річки Уша, жило одне загадкове плем’я. Чоловіки того племені носили одяг зі шкіри диких звірів, а жінки вплітали у волосся дзвінкі грона прикрас. А те, що жили вони серед безкінечних просторів лісів та пролісків, серед дібров та непролазних борів, в оточенні трав та дерев, то і називали їх древлянами. Добре та багато жило древлянське плем’я, адже коли ти шануєш закони природи та бережеш її, то і вона відповідає тим самим. Ліс древлян завжди був повен звірів та ягід, трав лікувальних та грибів поживних. А у водах бистрої Уші риби було бачено-небачено, хоч греблю гати. За столицю слугувало їм велике місто Іскоростень, у якому правив сильний та грізний князь Мал. Добре він правив чи погано, того я вам вже не скажу. Багато води з того часу витекло до могутнього Славутичу. Але мудрі люди кажуть, що рука у нього була міцна, а слово кололо не гірше викуваного меча. Однією погожою дниною, коли на слов’янських землях вже в повну силу хазяйнувала вічно юна Леля, покровителька лагідної весни, зібрався древлянський люд на свято. Та не просте то було свято, адже вшановували там покровителя та хазяїна лісу, могутнього бога Святобора та його молоду дружину, доньку громовержця Перуна, Дивану - повелительку полювання. На розлогій галявині, у самому центрі прадавнього лісу, влаштували невеликий требник, куди несли різноманітні підношення молодій парі божечів, просивши у них заступництва та багатих ловів на наступний рік. Щедро прикрашали вони ту галявину першими весняними квітами, поливали пряним вином, усіювали запашними травами. Аби знали мудрі боги, шо нічого люду простому для них не шкода. Кого на цій галявині тільки не має! І воїни славні із князівської дружини, і ремісники вправні, і торговці хитрі, навіть сам князь Мал з довгобородими боярами завітав. Всі тут рівні, всім місце знайшлося. Адже кожен добре розумів, що як прогніваються боги, то скрутно буде тоді. І кожен хотів випрохати для своєї родити та свого племені добрих ловів та плодючого лісу. Ох і гамірно ж там було, ох і весело! Он, дивіться, пішла молода дружина князівського воєводи. Яка ж статна жінка! Волосся сховане під вишитим обрусом, тонкі пальці поважчали від коштовних перстнів. Не йде, а пливе по землі, гордо піднявши голову. А он під отою сосною пара купців вже радиться, як би ото спорядити бистрохідну туру та гайнути до стольного Києва на торжище. А ось і сам князь поважно походжає між своїми підданими, неквапливо почісуючи обважніле за довгу зиму черево. Весело на святі, радісно! Аж тут сталося щось негадане та несподіване! Раптом на галявині запанувала тиша, за якою враз над кронами одвічних дерев рознісся захоплений шепіт. Поміж людей легкої ходою йшла панна. Та не просто йшла, а наче сам батько-вітер вистелив для неї невидиму дорогу. Тонкий стан дівчини огортала проста сукня, та кожен, хто її бачив, потім міг заклястися, що виткана вона була із чистого золота. На плечі шовковою хвилею спадало вибілене сонцем волосся, а у бездонних очах тонула небесна блакить. Така ж вона було гарна, така ж гожа, що ні очей від тої дівчини не відірвати, а ні вдихнути спокійно не можна було. А цим часом наша панна підійшла до требника, низько вклонилася прадавньому лісу і, знявши зі своєї руки простий залізний браслет, обережно поклала його на гору вже принесених жертв. Тієї ж миті в глибині первісних крон солодко заспівав жайворонок, ніби кажучи, що вередливі боги задоволенні дарунками і все у древлян цього року буде добре. Легко тоді стало на душі у людей. Радісно стало. Панна ж посміхнулася і пішла до подруг, аби погомоніти про своє дівоче. Та не відала вона тоді, не знала, що весь цей час за нею, не кліпаючи, спостерігають колючі очі воїна князівської дружини, якого за його жорстокість та жагу крові люди прозвали Вепром.  Злий то був чоловік. Страшний був. Не було йому в бою рівних, бо не шкодував він ні старих, ні малих. Бо не було нічого милішого для його чорного серця за відчайдушний стогін болю ворогів. Боялися його прості люди, сторонилися. Та нічого вдіяти не могли. Аж занадто пишався князь таким воїном у своїй дружині. Вепр спостерігав за нашою панною неспроста. Запала йому та дівчина до черствого серця, ще як вперше побачив її на міському майдані. Зажадав він тоді її так, як ніколи нічого на цьому світі не жадав. Та знав добре, що по волі своїй не піде вона за нього заміж. Аж занадто чиста у неї була душа, аби заплямовувати її зв’язком з таким, як він. І тоді взяла його лють страшна. Озлився він на світ весь, а особливо на дівчину. І поклявся богам, що хоче вона того чи ні, а все одно буде йому належати. Весь день, поки люд простий гуляв на святі, водив хороводи та співав веснянки, Вепр, не виходячи з тіні дерев, невідривно спостерігав за дівчиною. Вичікував, поки та збереться йти додому і залишиться сама. Ось уже і ясне Хорос-сонечко втомлено почало котитись за горизонт, поступаючись своїм місцем на небосхилі брату-Місяцю. Потомились люди та й почали збиратися додому. Хто веселою компанією побрів до стін Іскоростеня, наспівуючи по дорозі пісні. Хто парами пішов, тремтливо тримаючи один одного за руку. А хто, як наша панна, і наодинці сам із собою. А чого ж їй тут боятися? Місце ж своє, рідне! Тут її кожен листочок, кожна травинка знає. Нема чого остерігатись.  То ж йшла вона собі протоптаною стежкою та й не хвилювалась ні за що. А ж тут із лісової хащі вистрибнув до неї лютий Вепр, перегородивши шлях. Почав кричати, розмахуючи руками, що он вона яка непутяща, он яка підступна. Звела з розуму його, зачаклувала. Що от зараз він її схопить і не побачить вона тоді ні світу білого, ні дому рідного. Вкраде її, забере! Злякалася дівчина, серце її у п’яти впало, та й почала тікати геть від того лихого чоловіка. Довго вона бігла стежками прадавнього лісу, та не відстав переслідувач, не полишав він своїх злих намірів. Он уже і сили покидають нашу панну, не видно кінця та краю її біді. Все ближче та ближче підбирається до неї лихий Вепр. Аж тут розступився прадавній ліс і вибігла вона на чисте поле. Зневіра та туга накрила її серце, бо зрозуміла дівчина, що немає вже їй як сховатися. Ні сил не зосталось, ні прихистку тепер не знайти. Впала вона тоді на сиру Матір- Землю, та почала молитися до мудрого Святобора, аби захистив він її від лютого Вепра, аби зберіг дівочу душу. Почув її молитви бог вічного лісу. Піднявся тієї ж миті сильний вітер, затремтіло листя, зігнулися крони могутніх дерев, загарчала земля. І коли стихло все, то не побачив лютий Вепр дівчини. А на тому місті, де вона щойно була, колихалася на довгих стеблинах малесенька квітка з тонкими синьоокими пелюстками. Добрий Святобор забрав дівчину до своїх володінь, назавжди перетворивши її земне тіло на квітку, таку ж тендітну та особливу, як вона сама. Багато років пройшло з того часу, люди ту квітку назвали довгунцем за її довгі та гнучкі стеблини. А те, що пелюстки у неї були кольору ясного неба, то додавали до назви ще і синьоокий, в пам'ять про молоду дівчину, що не захотіла позбуватися своєї чистої душі та віддавати її на поталу любому звіру.  З стеблин тієї квітки почали наші предки виробляти тканину небаченої краси та міцності. Розфарбовували її у різні кольори, шили з неї вбрання, прикрашали оселю. Від тієї тканини було тепло та радісно не тільки тілу, а й душі. І досі ми з вами, вибираючи собі одяг, часто віддаємо перевагу тій тканині, щоправда, називаємо її льоном. І досі ще на древлянській землі під легким подихом вітру на довгих стеблинах колихаються квіти синьоокого довгунця. І досі ще, кажуть люди, іноді можна почути, як у тих лісах співає свої пісні молода панна, що віддала земне життя, аби зберегти свою небесну душу.

Кажуть, то давно було, коли світом Яві правили мудрі київські князі, а старі боги бенкетували у вічному Ірії. На берегах могутнього Славутича розкинувся стольний град Київ. Жили у цьому великому місті добрі та працьовиті люди, які споконвіку звали себе полянами, а в самому серці Києва простягав свої високі шпилі до вічного неба князівський дитинець. Та казка ця не про князя сердешного і не про полян миролюбних. А про одного мужнього воя та його мудру кохану. Старі люди кажуть, що був якось у князівській дружині воїн знатний, сильний та смілий. Що не похід, що не полюддя, то ніколи з пустими руками не вертався. І все в нього так швидко та вправно робилось, що дивувалися побратими. Завидки їх брали: що ж це їм нічого, а цього воїна так Перун, покровитель воєн, своєю божою ласкою посипає? Перед важливим походом вирішили вони підгледіти, прослідкувати за ним, щоб секрет його взнати. Одного вечора, в час, коли Хорос-сонечко передає володіння над небом своєму брату Семарглу, володарю місячної ночі, побачили вони, як воїн наш відправився до темного лісу на старе святилища могутнього Перуна, хазяїна небесної блискавки. Потерли побратими руки у передчутті, що от зараз і взнають його таємницю, зараз і собі здобудуть божої ласки і привезуть з походу дарів невиданих та багатств незліченних. А воїн наш не знав про їх лихі наміри та неквапливо собі йшов протоптаними стежками прадавнього лісу, по сторонах озирався, наче чекав на когось. Вже біля самого святилища вийшла з лісової гущі до нього дівчина, та така ж гарна, що очей не відірвати. Не йде, а пливе по землі, як та лебідка, що ранньою весною по Славутичу плаває, а стан гнучкий, наче його сам Сварог у своїй небесній кузні викував. Позаклякали побратими нашого воїна, дивляться на ту панну, надивитися не можуть. А вона пригорнула легіня до серця, та й давай його стиха научати, як в поході голови не скласти та здоровим повернутися з мечем до ратного Києва. Пошепотіла щось йому, а потім повісила на шию малесенький мішечок. Та й пішла собі. Почекали воїни трохи та й як накинуться на хлопця з усіх боків! Кидаються-кидаються, а звалити з ніг не можуть. Ох і лють їх тоді розібрала! Давай вони йому прокльони кричати, давай від нього вимагати, щоб віддав чарівний амулет. Почув їх воїн та й розсміявся, бо не мав він амулету, не було у нього чарів могутніх, що ворогів вбивають, не було навіть каменя завітного, що будь-що на золото перетворює. Дістав він тоді з-за пазухи той мішечок та й висипав все, що в ньому, собі на долоню. Дивляться побратими та й зрозуміти не можуть: лежить там квітка, маленька та непримітна. Видно, дурить їх легінь, видно, не хоче секретом ділитися. А він всміхається їм у свої довгі вуса та й пояснює, що то не звичайна квітка, а сам перунів цвіт. І нехай не дає він людині, що ним володіє, ні багатства, ні слави, але приносить щось значно важливіше. Дарує він здоров’я міцне та дух сильний. А без здоров’я хіба ж можна ворогів бити? А хіба без нього зможеш ти багатством насолоджуватися чи в славі купатися?  Подивилися воїни на нього з недовірою та й пішли. Не повірили йому. А легінь наш обережно поклав свій перунів цвіт до мішечка й повісив на шию. Бо знав він добре, що щоб не казали інші, але важливішого за здоров’я тіла та духу нема нічого!  Отака вона, казочка. Добра чи погана – вам судити. Але як будете в тому лісі, що під Києвом росте, в час, коли Хорос-сонечко передає володіння над небом своєму брату Семарглу, не забудьте зірвати маленьку непримітну квіточку, бо то може буде ваш власний перунів цвіт.

Кажуть, то давно було, коли світом Яві правили мудрі київські князі, а старі боги бенкетували у вічному Ірії. На берегах лівої притоки могучого Славутича розкинулося велике місто з чесними та працьовитими людьми. Місто те Віщий Олег назвав Переяславом як таке, що передувало його славі, а люди там споконвіку звали себе сіверянами. Добре жило те місто, багато жило. З першими променями Хорос-сонечка виходили його мешканці на безкраї поля, жито-пшеницю обробляти та ситну ріпу підгортати. Ох і рясно ж вони своїм потом поливали Матір-сиру-землю! Ніякої роботи не цуралися. А вона за те їм давала гарний урожай, щоб і собі з голоду не померти, і на торжищах у Граді-Києві добрий виторг мати. І все так ладно у тому місті було, що ні пером описати ні в казці сказати. Та лихо приходить тоді, коли його найменше чекаєш… Повадилися до славного Переяслава злі бусурмани, сини Великого Неба, що називали себе половцями. Грабували та палили вони землі міста, а табуни їхніх коней нещадно топтали Матір-сиру-землю. Тяжко-важко було тоді добрим сіверянам, та завжди на їх захист приходила могутня дружина київського князя на своїх гостроносих турах. Тікали від неї половці аж гай шумів! Обізлився тоді половецький хан Блуш, та й почав думати, як ото князівській дружині помститися, а добро славного Переяслава собі здобути. Довго думав, не одну седмицю днів, і надумав він діло чорне та негоже – піти походом на місто лютою зимою, коли води могутнього Славутича скує крига. Не зможе тоді київське військо приплисти на підмогу переяславцям. А значить, місто і все, що в ньому є, буде належати лише Блушу. Зробив, як і вирішим. Зібрав він по всіх половецьких землях воїнів сильних і лютих та й направив усю ту рать в сторону сіверянських володінь. Та добрі люди про ті лихі наміри прознали і передали вісточку до переяславського посадника. Злякалося тоді місто, заголосили жінки на вулицях, заплакали малі діти. Усі завмерли у передчутті великої біди. Зима того року стояла люта. Намертво були скуті води батька Славутича, землю своїми льодяними пазурами обіймала Морена-смерть, володарка сніжної зими, та мати одвічного холоду. Чекати допомоги добрим людям було нізвідки. Тоді зібрав посадник наймудріших мужів міста та став думи думати та гадку гадати, як ото землі сіверянські від напасті уберегти. День вони думали, два думали, а тим часом половецька рать все ближче і ближче підбиралась до їхніх дверей. І сказав тоді найстарший муж Переяслава, важко потираючи довгу сиву бороду: – Як не можемо ми з вами, добрі люди, уникнути біди та захиститись від набігу бусурман, то тре звати на підмогу київську дружину. Але що? Правильно! Прийти вона до нас не зможе, доки лютує на наших землях зима колюча. Значить, маємо ми тієї зими позбутись, а на її місце весну-красну прикликати! Задумалися переяславці, аж і правда, як стане весна на землі, то крига скресне і гостроносі тури славних київський воїв поспіють до них на допомогу. І почали готуватись прикликати до їхнього краю вічно юну Лелю, лагідну богиню весни.  Напекли рум’яних млинців, що своїм теплом та обрисом так були схожі на ясний лик Хорос-сонечка, вбрались у найкращі шати й стали хороводи водити та добру Лелю прикликати: У люту години, У скрутну хвилину. Тебе закликаєм, На весну чекаєм! Послухала їхні молитви ясноока Леля, вийшла до чистого поля, низько вклонилась Морені-зимі та й попрохала ту раніше віддати їй володіння над сіверянською землею. А за це пообіцяла тій подарувати квітку, та не просту, а чарівну. Таку, яка б могла і серед білих та непривітних снігів розквітнути, даруючи і людям, і самій Морені трошки тепла та весняного дихання. Сподобався подарунок Морені, зглянулась володарка зими над бідними сіверянами та й пішла собі до Ірію, чекати часу, коли знову зможе повернутися у цей світ. Лід на водах Славутича скреснув, і поплили гостроносі тури до Переяслава, несучи з собою київську дружину та віру, що ворог буде розбитий. А на берегах ріки в дорогу їх проводжали малесенькі квіточки, що несміливо підіймали свої білосніжні голівки над холодними снігами. Квіточки ці добрі люди охрестили підсніжниками, тими, що цвітуть під снігом. І запам’ятали на довгі предовгі роки, що коли заквітає перша квіточка, то приходить час пекти рум’яні млинці, водити хороводи і звати Лелю у гості. Бо тоді відступає люта Морена-смерть і приходить весна.

Був собі хлопчик Миколка. Не підліток, але й не те щоб маленький. Не високий, але й не надто низенький. Не худий і не товстенький… Просто звичайнісінький хлопчик – русявий чубчик, сірі оченята, рум’яні щічки. Жив він хоча й не у столиці, та все ж у доволі великому місті, яке селом чи селищем ніхто б не назвав. Сім’я у нього була також звичайна, як на наш час: тато, мама і сам Миколка. Ні братика, ані сестрички. У віддаленому селі жила ще старенька бабуся, та у гості до неї Миколку дуже рідко возили. Отже, як люди кажуть: «Тато, мама і я – вся моя сім’я». І ніяких хатніх улюбленців: ні цуценяти, ані кошеняти, ні рибок, ні папужок – дорого це, та й навіщо?.. Миколчина сім’я у повному складі тулилися в обшарпаній однокімнатній квартирці. Проте так було лише до певного часу: роки чотири тому мама поїхала на заробітки в далеку Італію. Відтоді єдиним натяком на її існування для хлопчика стали гроші, які час від часу отримував тато. Як отримає оті «єврики» – сяде, бувало, за стіл, розкладе їх різнокольоровими купками і мовчки дивиться, мало не плаче. А потім відкорковує пляшку перцівки і п’є досуха. Й одразу засинає… Батько зранку до вечора крутився на місцевому ринку, продаючи різний крам. Працював навіть у вихідні: субота й неділя для торгівлі «найспекотніші», господар магазинчика вимагав від найнятих продавців повної покори і не визнавав ніяких пом’якшуючих обставин! У такі напружені дні Миколка, який ходив вже до школи, навіть допомагав татові, а той лише сумно зауважував:  – Синку, синку… Може, справді вчитися зайве?! Поглянь, приміром, на мене: нащо було п’ять років на студентській лаві штани протирати, потім вченим працювати – щоб тепер на базарі торгувати?! А мама у нас – хатня робітниця за кордоном, овва, яке життя!.. Отак і «козакували» Миколка з татом удвох, без мами: веселого, звісно, мало. І тривало так, доки з хлопчиком не стався дивний випадок – саме у ніч напередодні Різдва, між іншим!.. Вертався тоді Миколка додому із зачуханого торговельного павільйончика, прикрашеною гордовитою вивіскою «Супер-Гіпер-Мегамаркет» і, враховуючи новорічний період – «дощиком» і гірляндою з різнокольорових лампочок. Батько знов весь день провів на ринку (різдвяний розпродаж!..), а ввечері виявилося, що в холодильнику порожньо! Завтра свято, магазини закриються… От і попросив сина за продуктами збігати. Що ж, Миколка – хлопчик слухняний, взяв та й побіг. Вулиця порожня, снігом рипучим заметена, ніч темна, небо рясно зірками усіяно, посередині місяць молоденький. Краса, та й годі! Тільки людей не видно: всі по домівках сидять, до свята готуються. Тож Миколка не роздивлявся ні на велетенські снігові кучугури, ні на дерева, що стирчали з них, ані на бурульки, намерзлі на дахах будинків уздовж вулиці. Додому поспішав, до батька, пакет з продуктами щосили стискаючи. Як раптом нічне повітря над його головою прорізала довжелезна змія сріблястого світла, і невдовзі один із снігових заметів спалахнув загадковим мерехтливим сяйвом. «Ух ти!!!» – зрадів Миколка. Мабуть, це хтось запускав святковий феєрверк, один заряд не догорів… Можна відшукати його, щоб потім вдома запалити замість бенгальських вогників – краса, та й годі!.. Та підбігши до сяючої кучугури й розгрібши сніг, замість недогарку хлопчик знайшов щось незрозуміле: невеличкий кришталик, наїжачений на всі боки двома десятками твердих гострих голочок! Малесенький «їжачок» сяяв настільки яскраво, що проганяв геть нічний морок – хоча водночас його світло було біле-біле… й якесь холодне. – Ого! Цікаво, що це таке?.. – сам себе спитав Миколка. І негайно довколишнє повітря забриніло, задзвеніло сотнею кришталевих дзвоників, і дивний звук склався у слова: – Різдвяна Зірка я, Різдвяна Зірка… А тебе Миколкою звуть, якщо не помиляюсь? – Різдвяна Зірка?! – здивувався хлопчик. Вмить пригадав усе, що чув від старших про подібні речі: що зорі у небі – то насправді величезні вогняні кулі, які ширяють далеко-далеко у холодних космічних глибинах… що Дід Мороз і Санта Клаус – це несправжні вигадки для малечі… що ялинку можна не прикрашати – дешевше на центральну площу міста сходити, та й потім у хаті на підлозі голок не буде… і що навіть кутю варити не обов’язково – бо це релігійні забобони… Пригадав усе це Миколка, всміхнувся й мовив: – Різдвяна Зірка, кажеш? Х-ха! Бачили ми такі зірки… – Цікаво, чи багато Різдвяних Зірок ти бачив? – знов забриніло повітря. Миколка зніяковів і зізнався: – Ну-у-у… Якщо чесно, то ти – перша! – Перша і єдина, – уточнив «їжачок» і ображено спалахнув. – Та ондо все небо!.. – повів Миколка рукою. – Ні-ні, хлопчику, всі ті зорі є величезними вогняними кулями, які ширяють далеко-далеко у холодних космічних глибинах… Хіба тебе в школі не навчали цього? – Та ні, не було ще у нас астрономії, – ще більше зніяковів Миколка. – Не було, то буде, от тоді й дізнаєшся, – бринів собі «їжачок». – Але кажу тобі: я не звичайна зірка, а Різдвяна. Зрозумів? – Нібито, – мовив Миколка. Хоча якщо чесно, то сказав це з ввічливості, вирішивши не сперечатися з «їжачком». Зрештою, Різдвяна Зірка? Хай так!.. Але!.. Але ж наскільки було відомо Миколці, Різдвяна Зірка не падає на землю, а палахкотить високо у небі! Коли спалахує, тоді й починається святвечір… Чому ж?.. – А чому ти впала сюди? – поцікавився хлопчик. «Їжачок» продзеленчав якось сумно: – Я впала, бо не можу більше у небі світити… Заслабла вкрай, несила втриматись на небосхилі… Взяв би ти мене та й відніс кудись у тихе не велелюдне місце, а там побачимо. Зробиш?.. Здавалося, тільки того і чекав Миколка: витягнув з кишені чистого носовичка, загорнув у нього «їжачка», поклав у пакет з продуктами та й додому побіг мерщій. Справді, вдома не дуже велелюдно – лише він і тато! А на це Різдво у них буде ще й справжнісінька Різдвяна Зірка – он як!.. Та попри радісні очікування, тільки-но татко побачив кришталевого «їжачка», видобутого сином з носовичка, як підскочив на місці, позадкував і заволав не своїм голосом: – Викинь, викинь цю гидотну негайно!!! – Татонько, але ж це… – почав виправдовуватись Миколка. – Знаю, знаю, це вона – Різдвяна Зірка!!! – Так, але… – Ти навіть не відаєш, що за лихо притягнув із собою!!! Де ти її взяв?! – Це з неба впало неподалік від мене, коли… Тато не дав Миколці договорити, прожогом чкурнув на кухню, повернувся звідти з порожньою старою бляшанкою з-під кави і гримнув: – Ось, поклади це нещастя сюди, щоб тільки руками його не торкатися!!! Поклади й винеси геть із нашого дому, куди сам знаєш!!! І негайно!!! Де взяв, туди й неси!.. – Татонько, але… – А ще краще – біжи мерщій на річку, знайди якусь ополонку там, де рибалки влаштовують зимові лови, і втопи, щоб ніхто інший не знайшов!!! – Татонько, але!.. – вкотре наважився перервати його Миколка. І почув у відповідь: – Саме з-за неї усі наші нещастя, синку! Якщо ж Різдвяна Зірка сама потрапила тобі до рук, то можливо, тобі й судилося позбавити світ від усіх її підступів?! Отож зроби, як я наказую!.. Послухайся тата, синку: старші люди завжди краще знають, що і як робити… Нумо, Миколко, ти ж слухняна дитина, хіба ж ні?.. Сказав це і за напівпорожню пляшку перцівки схопився, бо мав слабкий характер і дуже швидко впадав у відчай. Принаймні так казала мама, доки не поїхала в далеку Італію на заробітки… А щодо зірки… Що тут вдієш?! Поклав хлопчик кришталевого «їжачка» до бляшанки, кришку акуратно закрив і пішов на річку підходящу ополонку шукати в тому місці, де зимові лови влаштовують. Але знайшовши, присів на колоду, принесену якимсь рибалкою, відкрив бляшанку: Різдвяна Зірка сяяла як і досі яскраво – проте її світло очей не засліплювало… – Послухай-но, з чого це татко на тебе такий сердитий? – спитав Миколка, обтрушуючи з кришталевих голочок крихти меленої кави. – А навіщо було мене до себе в дім нести? – стомлено мовив «їжачок». – Ну, я ж не знав, що дорослі вірять у тебе й інші різдвяні дива!.. – Твій тато й не вірив ніколи! І досі ще вірить не до кінця, – ображено пхинькнула Різдвяна Зірка, потім додала тихіше: – Це твоя мама вірила… – Мама?! – здивувався хлопчик. – Вона, вона, – підтвердив «їжачок», і його сяяння з рівно-білого зробилося якимсь непевно-мерехтливим. – Саме твоя мама чотири Різдва тому назад і попрохала мене виконати одразу декілька бажань. Я все виконала чесно, але тато твій дуже засмутився. – Що ж то були за бажання? Миколці стало цікаво: він про це нічого не знав і навіть не здогадувався! – Цілих три. По-перше, мама твоя, Миколко, попросила для себе добре оплачуваної роботи – бо сиділа тоді вдома, а твій тато докоряв їй неробством. – Але ж це!.. – Хіба ти не пам’ятаєш?.. Хлопчик напружився і пригадав, що кілька років тому тато часто сварився з мамою. Тільки Миколка не розумів, чому саме – бо ще занадто малим був. – По-друге, твій тато тоді ще був молодим перспективним вченим, подавав великі надії, жінки так і вилися довкола нього – отже, мама попросила, щоб на тата ніхто більше не заглядався, а щоб він навпаки тільки й зітхав за нею самою. І по-третє, вона дуже хотіла поїхати жити кудись у далекі краї, бо за все життя тільки й моталася між вашим містом і селом, де живе її старенька мати. – Моя бабуся? – поспішив уточнити Миколка. – Твоя бабуся, так… Отже, мама дуже-дуже хотіла побачити чужі землі й навіть пожити там! А твій тато не хотів, бо він не уявляє життя на чужині. – Отже, ти… – Щоб виконати всі три побажання твоєї мами заразом, я підкинула їй роботу за кордоном, за яку вона отримує стільки грошей, скільки тут, у вас не заробила б ніколи! Тато ж роботу навпаки втратив, найнявся торгувати крамом в магазинчику на ринку – хто ж тепер на нього заглядатиметься?! І нарешті, він дуже-дуже сумує за твоєю мамою, вдень і вночі тільки за нею й зітхає. Отже, як бачиш, виконано все, про що мене просила… – Бо Різдвяна Зірка завжди виконує все… – підхопив Миколка. – Бо я виконую всі достеменні бажання, – підтвердив «їжачок» і сяйнув особливо яскраво. – Але ви, люди, на превеликий жаль, почали дедалі частіше бажати неправильно. – Як це? – здивувався хлопчик. – Ну, як, як… Звідки я знаю, як?! От наприклад, твоя мама теж побажала неправильно, а чому?.. Відкіля мені знати, чому?! Мабуть, ніхто не навчив її бажати правильно, отож і… – Стривай-но, стривай! – відчувалося, що останні слова Різдвяної Зірки неабияк образили Миколку. – Що ти таке кажеш?! Чому це моя мама раптом побажала неправильно?! – Бо від її бажань нікому не стало краще! – ображено забринів «їжачок». – Бо живучи в далекій Італії й заробляючи там неабиякі гроші, вона дуже-дуже сумує за вами! А твій тато – за нею. І ваша сім’я від того усього не стала щасливішою. – Навіщо ж було виконувати мамині бажання, якщо… – Як це – навіщо?! Я ж Різдвяна Зірка, мені так належить робити! – Ага, он воно що!.. Миколка зітхнув, вільною рукою поліз під теплу шапку, почухав потилицю й запитав: – Послухай-но… а мої побажання ти можеш виконати? – Тільки одне, Миколко, тільки одне-єдине! – Чому тільки одне, якщо мама… – Тоді я мала сили виконувати скільки завгодно побажань, але тепер заслабла настільки, що на небосхилі не втрималась. Отже, на щось єдине сил у мене ще вистачить… – А далі?.. – А далі я згасну. Тоді покладеш мене до бляшанки і можеш хоч втопити у цій ополонці, хоч назад додому віднести. – А тато як же? – підозріло спитав Миколка. – А тато побачить, що я вмерла, і більше не сваритиме тебе. Отже, буду сумирно лежати, пилитись десь на книжковій полиці… То про що саме ти хотів би попросити мене? – Про що саме?.. Миколка навіть розгубився, але ненадовго: – А можеш зробити так, щоб мама повернулася з Італії до нас і знов сиділа вдома, нікуди не ходила? – Можу, – підтвердив «їжачок», – але хіба вам буде від того краще? – Тоді ми припинимо сумувати… – Так! Але ж мама втратить добре оплачувану роботу… До того ж, що означає «щоб сиділа вдома»? А раптом вона захворіє, не зможе навіть на вулицю виходити – невже ти про це подумав?.. – Ні, – рішучо мотнув головою Миколка, – ні-ні! Не треба цього, не хочу! Це зле, дуже зле… – Ти більше не хочеш цього? – Не хочу. – Отож бо! – зітхнула Різдвяна Зірка з полегшенням. – Ти хоча б зрозумів, до чого може призвести твоє бажання, і вчасно зупинився. Інші ж не зупиняються. Інші дедалі більше бажають неправильно. Це й виснажило мене, і я дедалі слабшала, слабшала, доки не впала… – Бідолашна, – зітхнув Миколка. – Ти й не уявляєш, що у світі коїться! – обурено забринів кришталевий «їжачок». – Наприклад, побажання: «Хочу бути найкрутішим у районі! Хочу, щоб переді мною всі тремтіли». Хіба не жах?! Або: «Хочу, щоб мені носили великі хабарі». Отаке бажають – отак і живуть!.. Хлопчик лише зітхнув: їхній старенький телевізор зламався, на надіслані мамою гроші татко давно міг би купити новий – але й досі не зробив цього. Бо, мовляв, лячно новини дивитися, де суцільний кримінал… – Не кажу вже про те, скільки доводиться чути: «Хочу курточку кращу, ніж у Талочки!.. Хочу джинси крутіші, ніж у Вітька!.. Хочу авто з тюнінгом!.. І щоб ні у кого не було такого, як у мене, щоб усі луснули від заздрощів». І ніхто не думає, що джинси і курточка невдовзі порвуться, що автівка розіб’ється… Але візьми та подай! Тут вже почервонів і сам Миколка, бо справді збирався попросити Різдвяну Зірку про мініатюрний літачок з радіокеруванням. Все зрозуміло: іграшка розіб’ється… Справді, якщо замислитися – дурне прохання! – Послухай-но… «Їжачок» замовк, засяявши рівно, без обурених спалахів. Хлопчик подумав трохи й запитав: – Послухай, а правильні побажання – які вони? – Ті, від яких усім стає краще жити. Зрозумів? – Не дуже, – чесно зізнався Миколка. – От хіба гірше стане мені жити від нової курточки… – Чи від нової іграшки? – невесело посміхнувся «їжачок». – Лише на мить, а далі?.. – Ну хоча б на мить!.. – Гаразд! Поясню, які бувають правильні побажання. Наприклад, одна дівчина попросила, щоб я допомогла їй тішити людей прекрасним співом… – Ага, зрозуміло! – мугикнув Миколка. – Вона хоче бути «зіркою», щоб її показували по всіх телевізорах… – От у тім-то й річ, що не того вона хоче! Адже перш ніж виконувати побажання, я зазираю людині в душу – а в душі цієї дівчини не було ані краплі марнославства. Вона захотіла дарувати радість іншим, от що таке правильне побажання! – А щоб тебе показували по всіх телевізорах?.. – підозріло спитав хлопчина. – Якщо є талант, чом би й не показувати! Зрозумів?.. – Не дуже, – чесно зізнався Миколка. – Ну, тоді другий приклад: інший чоловік попросив мене, щоб я допомогла йому знайти ліки від хвороби, яку поки що ніхто… – Ага, зрозуміло: він заробить за ці ліки великі-превеликі гроші!.. – Його ліки врятують сотні тисяч людей, – твердо мовила Різдвяна Зірка, – тому я із задоволенням допоможу цьому чоловікові. – А хто іще побажав правильно? – з цікавістю спитав хлопчик. – Ніхто, у тім-то й біда, – розчаровано зітхнув «їжачок». – Бо коли людина бажає правильно, у мене більшає сил! Тоді я сяю яскраво-яскраво, а в руці людини, яка побажала правильно, з’являється чарівне люстерко. Варто в нього подивитись, як можна побачити моє світло. Це люстерко допомагає виконувати вірні побажання, не звертати з обраного шляху… Якби ж цього Різдва на землі залишились бодай три отаких люстерка!.. Але тепер все скінчено: я впала до ніг хлопчика, який не в змозі побажати правильно. – І що тепер?.. – підозріло спитав Миколка. – Подарую тобі іграшку і згасну назавжди. – А Різдво?.. – Навіщо людям Різдвяна Зірка, якщо бодай троє з них не можуть побажати правильно?! Все колись закінчується – не буде більше Різдва! – Ніколи? – Ніколи! Ну то як, подарувати тобі літачок з радіокеруванням? – Стривай-но, стривай! Несподівано в його русявій голівці спливла одна цікава ідея… Миколка наблизив долоню з «їжачком» майже упритул до обличчя й прошепотів: – А якби ти знов засяяла на небосхилі, твоє світло долетіло б до Італії?.. – Звісно, долетіло б! Адже Різдвяна Зірка сяє для всього людства… «Їжачок» на мить замовк, потім у повітрі сумно дзеленькнуло: – Вірніше, я сяяла для всіх, бо відтепер… – Ну, тоді не треба мені іграшку! Я хочу, щоб ти знов повернулась на небосхил і засяяла для всіх людей! – рішучо скрикнув Миколка, піднімаючи «їжачка» на долоні якомога вище. – І щоб сяяла звідти кожне Різдво, і щоб!.. І щоб моя мама в далекій Італії теж побачила твоє сяяння і згадала про!.. Хлопчик не договорив: «їжачок» на його долоні раптом сяйнув настільки яскраво, що в тому спалаху потонуло все-все-все… Від несподіванки Миколка впав, коли ж отямився, то побачив, що лежить на льоду річки біля ополонки, а високо у небі яскравіє нова зірка, якої досі там не було. Поза сумнівом, то була вона – Різдвяна Зірка… І ще хлопчина відчув у долоні, де перед тим лежав «їжачок», щось тверде, холодне й округле. Звісно ж, то було люстерко, у якому віддзеркалювалось нічне небо з цяточкою світла посеред нього. Світла яскраво-білого, але холодного… Повернувшись додому, Миколка побачив тата, який спав на диванчику, не роздягнувшись. На столі стояла порожня пляшка з-під перцівки. Все як завжди… Хлопчик накрив нещасного слабкохарактерного татка теплим пледом, а сам підійшов до вікна і всю ніч до самого ранку дивився на зоряне різдвяне небо через «вічко», продихане на замерзлій віконній шибці. Там, на чорному небосхилі яскравіла Різдвяна Зірка – але світло її нікого не засліплювало, лише зігрівало душу… А через пару місяців їхньому з татом «козакуванню» раптом настав край: з Італії повернулася мама! Люди, у яких вона працювала, більше не потребували послуг доглядальниці… Ото радості було в їхній невеличкій оселі!!! Більш того: мама привезла з собою багато грошей. До них батько додав накопичене за роки відсутності дружини, і на ці кошти подружжя завело власний магазинчик, де тато з мамою працювати по черзі. Замість однокімнатної у них тепер двокімнатна квартира. І схоже, невдовзі Миколка матиме не нову іграшку, не песика й не кошеня, а маленького братика чи сестричку. Принаймні коли хлопчик востаннє зазирав у чарівне люстерко, то побачив у чарівному світлі Різдвяної Зірки, що їх вже четверо… І звісно – що всі вони щасливі!...

– А-а-а! – плакало кучеряве янголятко. Річ у тім, що перед Різдвом на небі відбувалося велике прибирання: пралися хмари, начищався Місяць, купалися зірки. Але янголятко перестаралося – від холоднючої води в однієї з молодих зірочок відколовся промінчик. Перелякане янголятко поплакало, а тоді вирішило якось прилаштувати той маленький уламок на місце. Від дорослих воно чуло, що на Землі є така рідина, яка має дивні властивості – скріплює все розбите й розламане, навіть серця. Подумало сердешне, й вирішило: – Треба летіти! Тож змахнуло крильцями і попрямувало до далекої блакитної кулі. – А- а-а! – хлипала Зоська. Щоправда, плакала вона тайкома, щоб мама не побачила і не здогадалася, як Зосі зле. Тому що, коли Зосі зле, мама страждає, ахає, метушиться... А сенс який? Нічим бо не допоможе, а настрій перед Різдвом зіпсує. Зоська страждала через Генку. Ну, подумайте самі: зустрічатися цілісіньких два місяці, бо любов у нього, бач. І навіть цілуватися вже, хоча й лише у щічку. У губи Зосі цілуватися поки не доводилося, тому вона або відговорювалася, або вигадувала якісь важливі причини. Сама ж наполегливо шукала відповідь на важливе запитання: як правильно цілуватися? Ніс же заважає! Та ще й окуляри Генки її бентежили. А їх як? Знімати попередньо чи залишити? Не у мами ж питатися. Зрозуміло, що мама інструкцій, як цілуватися, своїй 14-річній доньці давати не буде. А все ж було нормально! І Новий рік зустріли, і на каток ходили... Домовились у Святвечір із Вертепом ходити. Генка обіцяв змайструвати для Зосі таку зірку, щоб спалахувала різними кольорами. І разом із друзями вони співатимуть під вікнами сусідів. А що? В їхньому мікрорайоні дворів багато, де свої таланти показати можна. Тільки пропав Генка. Вже чотири дні не з'являється. І телефон його мобільний не відповідає. А розпитувати знайомих або шукати запропалого хлопця Зосі гордість не дозволяє. Раптом він її розлюбив, а тепер ховається? Гуляти теж не хотілося – ще зустрінеш торохтійку Вірку або заздрісну Ольку. Вірка причепиться: що та як, а Олька зловтішатися буде... Залишалося сидіти біля віконця і на небо витріщатися. Цікаво, куди поділася її улюблена зіронька? Така блакитна, з золотими промінчиками? Вона завжди підбадьорювала Зосю, підморгувала привітно. А зараз не видно її. За хмарою ховається, чи що? Так немає на небі ніяких хмар. Он, скільки зірок! І місяць яскравий... Гена нервував. От же ж клятий мобільник! Не працює! І не розряджений, із грошима на рахунку, а як починаєш дзвонити, промовляє: «Зв’язку немає! Зв’язку немає!» Генка аж шаленіти почав від цих слів. Він же обіцяв Зосі... Багато чого обіцяв... Але ж хто знав, що бабуня захворіє? А село, де бабця живе, маленьке, там ані фельдшерського пункту, ані лікаря, ані аптеки немає. Лише один стаціонарний телефон, і той у дальньої сусідки. От як вона зателефонувала, вони з мамою і поїхали... Зараз бабусі стало легше. Вони вже домовилися, що завтра заберуть її до себе. Але ж до завтра аж 18 годин! А клятий зв’язок не налагоджується... Якщо він так нервує, то що там із Зосею робиться? Мабуть образилась, «накрутила» себе, як то дівчата вміють, і тепер навіть розмовляти з ним не буде. І ще зірка... Коли він обіцяв її змайструвати, не думав, що це так складно. І як зробити, аби вона загорялася? – Зосюню, піди хліба купи! – попрохала мама. – Іду вже! – Зося зачинила двері, вийшла на вулицю і... зіткнулася із заплаканим хлопчиськом у білій сорочечці. У сорочці! У такий-то мороз! – Ти хто? – зупинилася дівчина. – Янгол, – хлюпотячи носом відповів малюк. – Слухай, а чи немає в тебе такої рідини, що все скріплює? Навіть розбиті серця. Мені конче треба! Зося протерла очі. Потім – скубнула себе за вухо. Стало боляче. Тож вона не спить! Перепитала: – Хто? Янгол? – Так, – хитнув головою хлопчисько. – А що тебе дивує? – Навіщо тобі клей? – О, так, згадав! Саме клей! У тебе є клей? – Є, – зронила Зося. – Неси! І швидше! – наказав малюк. Здивована Зося невідомо чому його послухалася. І побігла додому. Повернулася, захекана й задоволена. – Тримай! – Гей-гей! – зрадів хлопчик. – Я тобі віддячу! Міцно затиснув тюбик у кулачку, змахнув крильцями і полетів. – Справжнє янголятко! – зітхнула Зося і пішла по хліб. Янголятко густо намазало клеєм промінчик і приставило на місце. Замислено оглянуло зірочку. – Ич, зблідла як. А холодна, наче крижинка. Що робити? – і спересердя почав терти зірочку клаптиком хмаринки. Зірочка затремтіла і – фу-ух! – вислизнула з маленьких пальчиків. – Поверни-ися! – скрикнуло янголятко. Але зірочка не слухала. Летіла й летіла собі до далекої блакитної кулі. Янголятко кинулося навздогін. Гена сумно роздивлявся припасований до картонного каркасу блискучий папір і зітхав: – Непогана вийшла зірка. Тільки загорятися вона ніколи не буде! Ну, нехай хоч так... Він обережно поклав зірочку на підвіконня і пішов по коробку, бо ж їхати було далеченько і тендітний виріб міг пошкодитися. Повернувшись, Генка застиг від несподіванки. Замість однієї, на підвіконні лежало дві. І нова – блакитна, з золотими промінчиками – підморгнула привітно. У цю мить хтось постукав у вікно. – Оце так! – тільки й видохнув хлопець, побачивши... кучеряве янголятко. – Привіт! – сказало янголятко і поцікавилося: – Ти мою зірочку не знаходив? – Е-е-е... це не вона? – Гена тицьнув пальцем на блискучу знахідку. – Так, – зраділо янголятко, – вона. Ти мені її віддаси? – Не хотілося б, – чесно зізнався хлопчина. – Вона саме така, як мені треба. – Ну, то й залиш її собі, – запропонувало добре створіннячко. – А мені свою віддай. – Та вона ж... звичайна, – попередив Гена. – Проте, ніколи не розіб’ється. Здійснивши обмін, вони по-дружньому розпрощалися. І задоволене янголятко нарешті повернулося на небо. – Зосю! Виходь! Зосю-у! Зося підбігла до вікна. Там, біля під’їзду, пританцьовував Генка із довгою жердиною в руках. На верхівці жердини спалахувала різнокольоровими вогниками блакитна зірочка. Зося почекала трішки, відчинила кватирку і поцікавилася: – Де пропадав? – Не ображайся, – жалісно скривився Генка. – Ми до хворої бабусі їздили. Бо в селі, де вона живе, лікарів немає. Ми з мамою її до себе перевезли. Я весь час намагався зателефонувати, але зв’язку не було... Та Зірка в нас є. І прегарна! То ми йдемо колядувати?.. Пізно ввечері, коли на небі з’явилася велика яскрава зірка і, коли Зося нею милувалася, Гена наважився її поцілувати. По-справжньому. І ніс їм аніскілечки не заважав.

У короля Вайтляндії Артура була чарівна, але дуже пихата донька. Звали її Трояндою. Дівчині подобалося закохувати в себе принців і королів, а потім відмовляти, коли вони пропонували їй руку і серце. Один із сусідніх правителів – король Хавроній до того образився на Троянду, що пішов війною проти її батька. Невдовзі він підійшов з армією до столиці Ваатляндії, взявши її в облогу. Король Артур, що воювати не вмів, занепав духом: – Ось до чого довела твоя пихатість, – мовив доньці,– тепер Хавроній візьме тебе силою. Ще й моє королівство знищить. – Він найстарший і найогидніший з усіх залицяльників, – відповіла Троянда. – Нам треба попросити допомоги у твого брата і мого дядька – короля Вольдемара. – Але ж ми оточені. – Нічого. Напишемо десять листів і відправимо десять добровольців. Хтось обов’язково дійде. – Гаразд, – погодився батько. – Коли з цього нічого не вийде, доведеться тобі одружитися з Хавронієм. Я не можу жертвувати своїм народом навіть заради тебе. Десятеро добровольців знайшлися швидко. Троянда сама давала кожному листа. Юнаки вишикувалися в ряд, не наважуючись подивитися на принцесу. Лише один – листоноша Грегор не зводив з неї очей. Він і хотів би відвести погляд, але не міг. Троянда була його давнім таємним коханням. Вручаючи йому листа, королівна на мить зустрілася з Грегором поглядом і вперше в житті почервоніла. Очі хлопця горіли таким вогнем, що могли пропалити й залізо. Такого закоханого погляду їй ще ніхто і ніколи не дарував. Після церемонії Троянда була дуже злою на себе, адже не змогла залишитися байдужою під поглядом якогось листоноші. Вона навіть ні за що нагримала на слуг, чого ніколи раніше не було. Тієї ж ночі посильні вирушили у дорогу, і всі як один потрапили в полон. Та тільки в дев’яти були знайдені листи до короля Вольдемара. У десятого – листоноші Грегора – листа не виявилось. Йому дозволили йти далі. Працюючи з дитинства листоношою, Грегор навчився писати будь-яким почерком, який хоч раз бачив. Тому він вивчив лист короля Артура на пам’ять і знищив його. А коли пройшов бойові порядки Хавронія, знову написав послання. Навіть сам Артур не відрізнив би тепер свого листа від написаного Грегором. У першому ж селі листоноша взяв коня і через добу вже був у короля Вольдемара. Той прочитав переписаний хлопцем лист, швидко зібрав військо і вирушив до Вайтляндії. Хавроній не наважився битися з Вольдемаром. Знав, що у того армія сильніша, і відступив. На радощах король Артур дав святковий обід і запросив на нього листоношу Грегора. Дізнавшись про це, принцеса обурилась: – У мене не буде апетиту в присутності простолюдина. Але батько наполіг на своєму: – Він уже не простолюдин, а герой, який врятував королівство. Та й тебе теж. Троянда змушена була змиритися, та протягом всієї трапези жодного разу не глянула в бік листоноші. – Грегоре, – звернувся до хлопця король, коли обід закінчувався, – тепер ти повинен сказати нам своє найпалкіше бажання. Обіцяю, що виконаю його не зважаючи ні на що. Почувши слова батька, принцеса зиркнула на листоношу. Зустрівшись із палаючим поглядом хлопця, вона легко прочитала там його найбільше бажання і сердито відвела очі. Не відриваючи погляду від Троянди, Грегор відповів: – Найбільшим моїм бажанням було врятувати королівство і принцесу. Це бажання вже збулося. – Тоді я жалую тобі титул придворного листоноші, – мовив король. Відтоді Грегор жив у палаці короля і виконував нові обов’язки.  У той же час принцесі почали надходити листи без підпису. Вони були такими ніжними, щирими, так гарно описували красу Троянди, що дівчина читала їх з великим захопленням і хвилюванням. От тільки хто їх пише? Хто її так любить? Тоді вона доручила своїй покоївці таємно дізнатися звідки надходять листи. І через два дні та доповіла: в поштовій кареті, яка приходить у місто, цих листів не було, в палац вони теж потрапити не могли. Троянда про все здогадалася. Звичайно ж, непомітно підкидати їй листи міг лише листоноша. Від спогадів про його закохані погляди та палкі слова з листів її серце почало битися швидше, а очі засвітилися радісним вогнем. Але ж вона королівна, а він простий листоноша. Дівчина рішуче підвелася, взяла в руки листи і без попередження пройшла в його кімнату. Побачивши в дверях королівну з листами в руках, хлопець з переляку навіть забув уклонитися. – Твої листи? – гордо піднісши голову, запитала Троянда. – … Мовчиш, значить твої. Певне у тебе запаморочилась голова від уваги мого батька – короля Артура. І ти набрався нахабства писати мені про свої образливі фантазії. Я прошу більше ніколи мене не турбувати. Вона підійшла до комина, кинула листи у вогонь і вийшла. Повернувшись від Грегора, Троянда сіла до дзеркала, і сумно подивилась на себе. Адже вона більше ніколи не прочитає ніжних, палких слів хлопця, а можливо й не побачить його закоханного погляду. А листоноша відтоді захворів. Ледве піднімався з ліжка для рознесення пошти. При цьому почав помилятися, кидаючи листи не в ті скриньки. Про його помилки доповіли королю. І його величність викликав Грегора до себе. – Що с тобою? – запитав. – Лікар не знаходить у тебе ніякої хвороби. Листоноша мовчав. Він не міг обманути свого короля. І тим паче, не міг сказати йому правду. – Тоді зробимо так, – не дочекався відповіді Аартур, – два місяці поживеш удома, відпочинеш, а потім знову візьмешся до роботи. Грегор промимрив щось схоже на подяку, вклонився і пішов збиратись додому. Минуло кілька днів. Королівна так і не обрала нікого в чоловіки. І король вирішив оголосити лицарський турнір за її руку. В усі боки були відправлені посланці, аби сповістити про проведення змагання. Дізнавшись про це листоноша зовсім зліг. Мати запросила до нього стару ворожку. Бабуня оглянула хлопця, послухала. Потім довго роздивлялася його долоню й нарешті сказала Грегорові: – Дарма ти приховуєш від усіх свою тугу. Тебе люблять у місті, і королівна до тебе не байдужа. – Не правда, – спалахнув хлопець,– вона спалила мої листи і сказала, що я ображаю її, освідчуючись в коханні. – Ти слухай мене, а не королівну. Троянда молода, гаряча, деколи не відає, що каже. Тобі ж треба взяти участь в лицарському турнірі. – Та я не вмію ні на мечах битися, ні з лука стріляти. – Зате оду кохання складеш найкраще, а за інше не хвилюйся. Ворожка замовила лати для хлопця в найкращого коваля королівства. Від неї в місті дізналися, що Грегор братиме участь у змаганнях. Один дід приніс йому великого старовинного меча: – З цим мечем ще ніхто не програва битв, – сказав він,– і ти не програєш. Він не простий, може сам вражати противника. Після діда до Грегора завітав конюх. Він привів чудового міцного коня й сказав: – Цей кінь допоможе тобі. Такого більше ніде в світі немає. Потім був один мисливець, який приніс лук і три стріли. – Ним ти обв’язково виграєш, – мовив він,– ці стріли самі летять у ціль. І останнім до Грегора прийшов коваль. Він приніс замовлені лати і від себе подарував списа з круглим щитом, на якому була зображена велика біла троянда з чотирма пелюстками. – Цей спис ніколи не зламається, а лати і щит захистять тебе. – запевнив він і додав на прощання,– Всі ми на твоєму боці. Бо ми любимо нашу принцесу, а вона покохала тебе. Хлопець хотів заперечити, але коваль не слухаючи його пішов з хати. В день турніру на величезному стадіоні зібралися всі жителі міста. Центральну ложу зайняли король із принцесою. А двадцять лицарів, учасників змагань, виїхали в центр поля. – В першому турі кожний повинен прочитати оду кохання королівні, – оголосив король.– А Троянда визначить п’ять переможців, які продовжать боротьбу. Лицарі по доному почали під’їжджати до центральної ложі, представлятися і читати свої оди. – Лицар білої троянди, – не піднімаючи забрала у шолома представився Грегор. Його ода була найкращою і викликала найбільше захоплених вигуків і оплесків. Принцеса після перших же слів упізнала невідомого лицаря. Вона ще не забула рядків із спалених листів Грегора. Але Троянда не хотіла визнати, що вже закохалася в листоношу. І, вибираючи п’ять найкращих од, не включила в них оду Грегора. Тоді втрутився король Артур. – Чому ти відкинула лицаря білої троянди? – звернувся до неї,– Може ти знаєш хто це, і в тебе є причини бути несправедливою? – Ні, ні, – поспішила відповісти королівна,– я випадково пропустила цього лицаря. І включила його в першу п’ятірку. – У другому турі, – знову заговорив король,– п’ять обранців принцеси на повному скаку повинні тричі вистрілити у три мішені. Двоє найкращих стрілків вийдуть у третій тур. Після чотирьох перших учасників король оголосив: – П’ятим стрілятиме невідомий нам лицар білої троянди. Тричі просвистіли над землею стріли і весь стадіон вибухнув захопленими вигуками. Лицар тричі влучив у центр мішеней. – А тепер останній тур,– знову взяв слово король.– Битися на списах та мечах за руку принцеси будуть принц Парерський та Лицар білої троянди. Противники зайняли позиції в протилежних кінцях стадіону, пристебнули до поясу мечі, узяли в ліву руку щит, в праву спис і рушили назустріч один одному, розганяючи коней. Грегор націлив свого списа в середину щита принца, а той, в останній момент спрямував свій спис у голову противника. Від потужного удару принц Парерський вилетів з сідла. А його спис пройшов мимо шолома Грегора, бо той встиг відхилити голову. Глядачі вболівали за лицаря білої троянди. Принца Парерського всі знали як жорстокого, самозакоханого правителя. Королівна теж, навіть не помітивши цього, переживала за Грегора і коли він брав гору, її обличчя мимовільно засвічувалось радістю. Після падіння принц швидко підвівся, відкинувши спис, і вихопив меч. Те саме зробив і лицар білої троянди, зіскочивши з коня. Листоноша ніколи не вчився мистецтву боя, але сміливо кинувся на противника. Принц Парерський нічого не міг зрозуміти в атаках Грегора. Вони велися не за правилами. Удари, здавалося, сипалися з усіх боків одночасно. І ось принц Парерський пропустив одразу кілька атак і упав на землю не піднімаючись. А Грегор скинув шолом, викликавши цим бурхливі оплески стадіона. Очі хлопця сяяли неперевершеною радістю. Вся душа принцеси теж сміялася та співала від щастя. Але надмірна пиха не давала прорватися почуттям. За правилами турніру Троянда підійшла до юнака, поклала свою хусточку йому в руку й, не піднімаючи очей, мовила: – Весілля відбудеться в той день, коли ти, лицаре, принесеш мені білу троянду з чотирма пелюстками, як на твоєму щиті. – Але ж такої троянди не існує, – захвилювався листоноша. – Тобто ти відмовляєшся від одруження зі мною? – запитала нещадна дівчина. – Ні, ні, – поспішив відповісти Грегор,– я завтра ж вирушу на пошуки цієї троянди. Королівна під невдоволений гул глядачів залишила стадіон. Але умову турніру вона виконала – день весілля призначила. І ніхто їй не міг нічого заперечити. Після того Троянда закрилася в своїх палатах і весь вечір проплакала. Їй було жаль Грегора, який подасться на безплідні пошуки і може ніколи не повернутися. Жаль себе і свого кохання до простого листоноші. Жаль батька, який так і нічого не зрозумів у всьому, що сталося. Жаль свій народ, який так її любив, а тепер, мабуть, зненавидить за жорстокість. Тим часом листоноша повернувся додому й почав збиратися у подорож. Ввечері до нього зайшла ворожка, яка порадила йому брати участь у турнірі. – Якби не обернулося все так, я б ніколи не сказала тобі того, що скажу тепер. Ні спис, ні лук із стрілами, ні меч не були чарівними. Влучало в мішень і перемагало в бою твоє кохання. Знай, кохання допоможе тобі і цього разу. Наступного ранку Грегор осідлав коня і вирушив у дорогу, взявши з собою подаровані щит і меч. Минаючи міста, села, він запитував усіх зустрічних про білу троянду з чотирма пелюстками. Але ніхто не міг нічого йому сказати. У подорожах по різних державах минув рік. В один із вечорів Грегор сидів у дорожному шинку і думав, що робити далі. Про квітку з його щита ніде не знали. Хлопець довго дивився на зображення троянди і уявляв собі кохане обличчя принцеси. Він пам’ятав на ньому кожну рисочку. В якийсь момент Грегорові здалося, що перед ним сама принцеса. Хлопець струсонув головою і ще раз подивився на щит. Зображення троянди на ньому зникло. А на столі перед листоношею лежала жива, величиною з голову, біла троянда з чотирма пелюстками. Намальована квітка ожила. Від радості хлопець застрибав, наче дитина. Потім акуратно загорнув квітку, осідлав коня і щодуху помчав додому. Лише перед дверима палат королівни Грегор зупинився. Як зустріне його дівчина? Чи не вижене знову? А в цей час Троянда сиділа в своїй вітальні за столом. За рік дівчина схудла, змарніла від туги. Скільки разів картала вона себе за жорстокість до листоноші. Раптом двері відчинилися і в кімнату увійшов Грегор із білою трояндою в руках. Королівна від несподіванки підвелася з крісла.Але вона зупинилася лише на мить. За час розлуки від її пихатості не лишилося й сліду. Дівчина із сльозами на очах кинулася назустріч лицарю білої троянди. Через три дні було гучне весілля, на якому листоноша і королівна були найщасливішими людьми на землі.

Далеко – далеко, серед темних лісів, було собі місто Трампорі. В перекладі з мови місцевих жителів ця назва означала Веселе місто. І в ньому справді жили веселі люди. Понад усе вони любили сміятися і танцювати. Навіть уві сні з їхніх облич не сходила посмішка. Трампорійці із стародавніх літописів знали, що на світі живуть і інші люди, але ніколи їх не бачили. Хоч би як далеко ходили у ліс мисливці, нічого, крім дерев та звірів, вони там не зустрічали. Саме місто з усіх боків було оточене високим білокамінним муром зі східною та західною брамами. В центрі міста височіла вежа зі старовинним годинником на вершині. Коли й хто збудував цю вежу, навіть найстаріші люди не знали. Про це не було ніде ні згадки, ні запису. Казали лише, що годинник оберігає життя міста і має незвичайну чарівну силу. З покоління в покоління, наче малу дитину доглядали люди годинник. Щодня один із дорослих городян по черзі йшов у вежу, де мав стежити за роботою механізму та двічі його заводити. Поблизу східних воріт, у невеликому чепурному будиночку жив із своїми батьками хлопчик Тімбор. Удень він вчився в школі, ввечері грався на вулиці з іншими дітьми, а в суботу та неділю ходив з батьком, якого звали Бардесом, на полювання. Одного теплого недільного ранку батько повів Тімбора в далекі хащі, де водилися олені, лосі та дикі кабани. Продираючись між деревами, хлопчик раптом уловив ледь чутний стогін. – Там якісь дивні звуки, – підкликав він батька, – наче людина стогне. – Не може бути, – відповів Бардес, – всі мисливці пішли в інший бік. Але в цю мить і він почув стогін. Батько з сином пішли на звук і неподалік під деревом побачили худого, виснаженого чоловіка в обірваному одязі. Він лежав там розкинувши руки і тихо стогнав. – Я не знаю його, – здивувався Тімбор. – Я теж, – батько відклав рушницю і нахилився до нещасного. – Він не з нашого міста.  – А звідки ж? -Важко сказати... Тімбор дістав фляжку і влив чоловікові в рот кілька крапель води. А коли той розтулив повіки, хлопчикові здалося, що очі незнайомця незвично бігають. Побачивши над собою людей, чоловік щось сказав. Але його мова не була схожа на трампорійську, і батько з сином нічого не зрозуміли. Чоловік, певно, давно не їв. Він так охляв, що не міг триматися на ногах. Тому Бардес віддав синові рушницю, а сам завдав чоловіка собі на плечі і поніс у місто. Минув тиждень. Трампорійці дали притулок знайденому чоловікові і трохи навчили його говорити по-своєму. Карпарон (так звали пришельця) розповів їм про свої пригоди. Сказав, що далеко на заході є багато інших міст, що якось він пішов по гриби і заблукав у лісі, де прожив до зустрічі з Бардесом та Тімбором двадцять три дні. Послухати цю розповідь зібралися майже всі городяни. Прийшли і Бардес з Тімбором. Хлопчик, треба сказати, ще з першої зустрічі відчув недовіру до Карпарона. Тому слухав особливо уважно, стежив за кожним рухом пришельця. Тімбор помітив, що, коли Карпарон говорив про гриби, його голос звучав невпевнено. Так, ніби цю історію він вигадав. Про свої підозри хлопчик нікому не розповів. Бо ж не мав жодного доказу нечесності знайденого чоловіка. Минав час. Карпарон одужав і попросився на роботу. Правда, трампорійці були здивовані, що він завжди обирав собі найлегші завдання. Але списали усе на його слабке здоров'я після довгих блукань у лісі. Насправді ж Карпарон одразу збагнув, що потрапив до щирих, довірливих і працелюбних людей, яких можна обдурити. Щоб увійти в довіру, він і пішов на роботу. Проте аж дуже багато працювати не збирався. З часом Карпарон помітив, що ніхто не любить чергувати в годинниковій вежі. Веселим та жвавим городянам ця нудна робота була не до вподоби. Зате Карпарону вона припала до душі. Сидиш собі цілий день, відпочиваєш, дивишся у вікно... І на загальному сході жителів він узяв слово. - Дорогі друзі, – мовив із солодкою посмішкою, – я щиро вдячний за вашу доброту і піклування. Моє єдине бажання тепер – служити місту. Я трохи розбираюся в годинниках, і міг би чергувати замість вас на вежі. Якщо, звичайно, на це буде загальна згода. Ніхто не здивувався такій пропозиції, нікого вона не насторожила. Всі вже були готові погодитися. Але раптом наперед вибіг Тімбор: – Не вірте йому! – вигукнув. – Карпарон нечесна людина. Люди здивовано перезирнулися. – Чому ти так вважаєш? – запитав у хлопчика старенький дідусь, який надавав слово на зборах. – Поясни будь-ласка. – Я... Я не знаю... Я так думаю... – Не будьмо суворими до дитини, – одразу взяв себе в руки хитрий прибулець. – Можливо, Тімбор просто перехвилювався. Присоромлений, хлопчик сховався в юрбі, а Карпарона призначили постійним черговим на вежі. Наступного ранку йому віддали всі ключі і провели в найсвятіше для городян місце – в кімнату з годинниковим механізмом. Той самий дідусь пояснив Карпарону обов'язки чергового і на останку підійшов до якогось незрозумілого пристрою. Стрілка його вказувала на одиничку, обабіч якої світились цифри нуль і сто. – А до цього ящичка доторкатися не можна, – сказав старий. – Ніхто не знає для чого він, але з поколінням в покоління ми дотримуємось правила – не чіпати його. – Я свято шануватиму ваші закони і звичаї, – врочисто заявив Карпарон, – вам не доведеться на мене нарікати. І він почав чергування. Оскільки ж роботи коло годинника майже не було, новий годинникар здебільшого байдикував. Прогулюючись вежею чи відпочиваючи в кріслі, Карпарон все частіше дивився на годинник. В чому його чарівна сила, про яку всі говорять? Чому заборонено доторкатися до того приладу з нулем, одиничкою і числом сто? Що все це означає? На десятий день чергування він надумав порушити заборону. Все одно про це ніхто не довідається, подумав собі. Отож – Карпарон підійшов до прилада, взявся за перемикач і повернув його вліво. Щось клацнуло, стрілка перескочила на нуль, але довкола нічого не змінилося. Годинник як і раніше відраховував секунду за секундою. Карпарон вже хотів повернути перемикач назад. І якби він так зробив, то далі нічого б не сталося. Але тут він подивився у вікно. І що ж побачив?.. Всі мешканці міста знерухоміли, завмерли в тих позах, в яких були у момент перемикання невідомого приладу. У першу мить Карпарон укляк на місці. Але зараз же й оговтовся і ... перемикнув стрілку годинника на сто. Люди на вулиці забігали з неймовірною швидкістю. – Тепер я знаю, в чому чарівна сила годинника і як працює прилад. – зрадів Карпарон. – Коли стрілка на нулі, всі люди зупиняються. Коли вона вказує на сто – роблять усе в сто разів швидше. Лише на кімнату з годинниковим механізмом прилад не діє. Радіючи із свого відкриття, Карпарон перевів стрілку на одиничку і подивився у вікно. Люди знову почали рухатися як завжди. І жоден з них не помітив, що якийсь час був нерухомим а потім бігав. – Тепер я буду королем Трампорі, – заговорив Карпарон сам до себе і в його очах блимнув вогник жорстокості. – На мене працюватимуть всі жителі міста! Карпарон заліз на горішній поверх годинникової вежі, де були дзвони, і задзвонив, скликаючи городян на загальний схід. – Закінчилося ваше безвладдя.-мовив до людей.– Я розгадав таємницю чарівного годинника і відтепер буду вашим королем. Мусите виконувати будь-яку мою забаганку. Інакше вмить опинитеся в підвалі цієї вежі. – Яке нахабство! – загукали всі.– Геть його! Виженімо з міста! – Не хочете по доброму? – розізлився Карпарон. – Буде по поганому. І він перевів стрілку прилада на нуль. Коли ж всі завмерли, спустився вниз і десять войовничо настроєних чоловіків переніс у підвал. А ключ від його дверей сховав у кишеню. Після того Карпарон знову перемикнув прилад на одиницю. – Ну як? – спитав зловтішно. – Будете ще бунтувати? Вражені зникненням людей, жителі знітилися і налякалися. Вони зрозуміли, що перебувають під повною владою жорстокого і нещадного бузувіра. – Так воно краще. – Сказав Карпарон, побачивши на обличчях трампорійців вираз покори. – Хто буде слухатися, житиме добре. І не думайте, що коли врятували мене, то це вам допоможе. Ви повірили, що я заблукав у лісі, шукаючи гриби? Але то була лише моя вигадка. Направді ж мене вигнали з мого міста за шахрайство та крадіжки. А в Трампорі я знайшов ще дурніших та довірливіших людей, ніж у себе вдома. Відтоді Карпарон почав правити містом. Ніхто не міг і слова сказати проти нього. Кожний бунтівник одразу опинявся в підвалі годинникової вежі. Коли ж у самозваного короля з'являлась якась забаганка, він переводив стрілку прилада на сто, примушуючи людей працювати в сто разів швидше. Їжу йому готував і приносив тепер найкращий повар Трампорі, який на очах Карпарона куштував кожну страву. З облич городян зникли посмішки. На вулицях ніхто вже не співав і не танцював. Місто ніби занурилось в океан смутку. Серед ув'язнених опинився і батько Тімбора. За те, що не втримався і привселюдно обізвав Карпарона лякливим щуром, який боїться висунутися з нори. Ще не встиг Бардес перевести подих, як самозванець зупинив час і посадив його за грати. Хлопчика це так засмутило, що в нього зник апетит. Цілими днями він сидів удома й невесело дивився у вікно. Але на п'ятий день після ув'язнення Бардеса до Тімбора прийшов дідусь, який був найстаршим жителем міста. – Я знаю, що ти хоробрий хлопчик, – сказав повагом він, – і дуже сумуєш за батьком. Чи не хотів би ти врятувати його, а разом з ним і інших полонених? Очі Тімбора спалахнули радісним вогнем: – Якби я тільки зміг!.. – Зможеш, – запевнив дідусь. – Я для цього сюди і прийшов. Він примостився на стільці коло столу й почав розповідати: – Багато років тому, коли ще мій дід був маленьким хлопчиком, копаючи яму, люди наштовхнулися на підземний хід, що вів у вежу. Ним ніколи не користувалися, і тому швидко про нього забули. Мій же дід випадково згадав про нього і якось показав мені. Тепер цей хід нам знадобиться. Я, звісно міг довіритися комусь із дорослих, але, поки він добиратиметься тим ходом до вежі, Карпарон помітить відсутність одного працівника. Тебе ж ніхто не шукатиме. Якщо, звичайно, ти за це діло візьмешся. – Я, згоден! – вигукнув Тімбор. – Тільки покажіть, де починається той підземний хід. Не поспішай, – зупинив його старенький. – Спочатку треба підготуватися. Візьми із собою трохи хліба й води, невелику лопатку про всяк випадок, а також ліхтарик, щоб бачити куди йдеш. Тімбор швидко зібрався і разом з дідусем вийшли з дому. Міські ворота швидко зникли за деревами, коли дідусь зупинився біля густого розлогого куща калини. Розсунувши гілля, Тімбор ледь розрізнив порослий травою отвір, що стрімко збігав униз.  – Ось тут починається підземний хід, який приведе тебе до полонених, – мовив дідусь. – Із розповіді мого діда я знаю, що з підвалу, де вони сидять, є вихід у вежу. Якщо вам вдасться знайти його, то Карпарона вже нічого не врятує. Cтарий побажав хлопчикові успіху і допоміг спуститися в яму. Опинившись під землею в повній темряві, Тімбор увімкнув ліхтарик і рушив уперед. Спочатку він йшов на повний зріст. Але в деяких земля за багато років сильно просіла, і йому довелося згинатися. Одного разу він мусив навіть повзти – так низько опустився грунт. Найменший обвал негайно розчавив би хлопчика мов пір'їнку. Не раз і не два Тімбор хотів повернутися. Але, перемагаючи страх, він уперто просувався вперед. Тімбор не знав скільки часу вже знаходиться під землею. Від утоми в нього боліли руки і ноги. Хлопчик двічі зупинявся, аби відпочити й поїсти. І раптом наштовнувся на глуху стіну. Це було зовсім не схоже на обвал. Значить він прийшов, і страшний підвал годинникової вежі зовсім поряд. Тімбор почав копати. Земля була важка і тверда, мов камінь. Йому вже здавалося, що стіні не буде кінця. Але ось лопата провалилася в порожнечу. Хлопчик побачив полонених і серед них – свого батька. Всі разом вони розширили прохід і кинулися обнімати й цілувати сміливця. Тімбор з гордістю приймав вітання, а тоді сказав: – Тут повинен бути вхід у вежу. Треба знайти його. Тоді ми зможемо захопити Карпарона. Але діяти треба напевне, бо самозванець у будь – яку мить може зупинити час. Полонені взялися обережно простукувати стіни і стелю й нарешті в найдальшому кутку, під тонким шаром землі, знайшли невеликий лаз, що вів на перший поверх вежі. Бардес спробував обережно відчинити люк, яким був закритий той лаз, але в нього нічого не вийшло. – Ні, – мовив він. – На жаль, хід зачинено. А ризикувати, ломаючи люк, ми не можемо. Інші полонені погодилися з цим. Вони не знали, як близько від них була перемога. Люк не був зачинений, як гадав Бардес. Просто в той момент, коли він намагався підняти кришку, зверху на ній стояв Карпарон, що якраз прогулювався по вежі. Він нічого не помітив, оскільки люк був майстерно замаскований під підлогу. І якби полонені зробили ще одну спробу трохи пізніше, коли самозваний король пішов далі, то обов'язково захопили б його зненацька. Та цього не сталося, і замаскувавши всі сліди своєї втечі, вони рушили підземним ходом на волю. Дізнавшись, що всі ув'язнені зникли, Карпарон одночасно і розлютився, і злякався. Адже вони наче крізь землю провалилися. Самозваний король навіть подумав, що тут не обійшлося без чаклунства. Тим часом Тімбор з Бардесом та іншими полоненими були вже за містом, де їх зустрічав дідусь, що показав хлопчикові підземний хід. – Велике спасибі! – вклонилися всі старенькому. – Не треба дякувати, – відповів той. – Краще подумаймо, що робити далі. Як зупинити Карпарона? – Не знаю, – знизав плечима Бардес. Інші втікачі теж безнадійно перезирнулися. Тоді після деякої паузи заговорив Тімбор: – Карпарон любить, щоб усі його накази виконувалися негайно і для цього переводить стрілку на сто. Ми підготуємо драбини і, як тільки Карпарон прискорить час, кинемося на штурм вежі. Треба лиш забратися у вікно і захопити прилад з перемикачем. Тоді самозванець утратить всю свою владу. Бардес здивовано подивився на сина. Він не сподівався від нього такої кмітливості. – Непогано, – мовив по хвилі. – Можна спробувати. Батько прочитав в очах сина німе прохання й додав: – Але в самому штурмі ти не братимеш участі. Навіть не думай про це. Відтоді почалася тиха й непомітна підготовка. Карпарон, який боявся й носа потикнути з вежі, звісно ж не міг бачити того, що відбувається за стінами міста. Та особливо й не думав про це. Вважав себе непереможним і недосяжним для трампорійців. За кілька днів у Бардеса з друзями все було готово. Поблизу східних і західних воріт вони заховали кілька драбин. Розподілили також обов'язки на час штурму. Карпарон не примусив бунтівників довго чекати. Він захотів зробити собі розкішну карету, захищену від нападу, аби їздити нею містом. Самозванець оголосив трампорійцям свій наказ і додав: – Якщо не встигнете зробити карету за встановлений час, то кожний десятий опиниться за гратами. Після цього грізного попередження Карпарон перемкнув стрілку прилада на сто і зневажливо усміхнувся тому, як забігали люди, виконуючи його волю. А тим часом Бардес із помічниками часу не гаяли. Швидко добігли до вежі, збили з кількох одну довгу драбину і, приставивши її до вікна кімнати з годинниковим механізмом, кинулися вгору… Карпарон лише на якусь хвилю відвернувся. Коли ж знову подивився на вулицю, то від жаху мало не зомлів. Невідомо звідки там з'явилася драбина, і по ній, наче кулі, мчали до нього люди. Карпарон щодуху метнувся до прилада і перемкнув стрілку на нуль, мало не зламавши ручку. Карпаронові пощастило. Двоє нападників завмерли на останніх щаблях драбини, вже готуючись стрибнути в кімнату. Лише мить відділяла самозваного короля від повалення.  Оговтавшись від переляку, Карпарон розлютився не на жарт. Усіх, хто був на драбині, або поряд з нею, він посадив до однієї з кімнат вежі, де не було вікон і звідки втекти було неможливо. Потім перемкнув стрілку прилада на одиничку і скликав усіх жителів. – Моє терпіння луснуло, – сказав їм. – Якщо спробуєте бунтувати ще хоча б раз, я перестану годувати ув'язнених. Нехай помирають з голоду. З усіх бунтівників, які брали участь у штурмі, на волі залишилось кілька чоловіків. Незважаючи на погрози Карпарона, вони втекли з міста й зібралися на невеликій галявині, де їх чекали дідусь та Тімбор. Бардеса серед них не було, і хлопчик знову засумував. Ніхто не знав як зарадити лихові, чим перемогти Карпарона. Тоді заговорив дідусь: – Годинник споконвіку є оберегом нашого міста, і думаю, що Карпарон розгадав лише одну його таємницю. Певен, існує ще бодай одна загадка, розгадавши яку, ми зможемо позбутися самозваного короля. Всі надовго замислилися. І тут знову подав голос Тімбор: – Мабуть, ми не зможемо швидко розгадати другу таємницю чарівного годинника. Я пропоную інший план. Всі очі прикипіли до хлопчика, а він тим часом продовжував: – Карпарон полюбляє прогулюватись по кімнаті з годинниковим механізмом перед відчиненим вікном. Коли він відвенеться, можна накинути на нього лассо і швидко прив'язати другий кінець мотузки до дерева. Карпарон не зможе дотягнутися до прилада і, поки буде виплутуватися, ми встигнемо захопити його. – Дуже ризиковано, – відповів хлопчикові один із дорослих. – По – перше, можна не влучити, кидаючи ласо, по – друге, Карпарон може встигнути розв'язатися або перерізати мотузок... – Зачекай, – зупинив його дідусь, – всі ці застереження, звісно, слушні. Але ж іншого плану в нас все одно немає. – Що ж, я готовий... І я..., – заговорили разом інші чоловіки. – Ні, – заперечив Тімбор. – Якщо Карпарон побачить когось із вас у місті то одразу зупинить час. Ласо кидатиму я, дитину він не злякається, все буде зроблено швидко, і самозванець навіть не встигне нічого зрозуміти, як буде вже прив'язаний до дерева. Ви ж побіжете до вежі, виламаєте двері і схопите Карпарона. Всі визнали, що, крім Тімбора, ніхто не зможе непомітно підібратися до вежі. Хлопчик добре вмів кидати ласо, але перед тим, як іти в місто, довго тренувався закидати його на високий сучок старого розлого клена. Коли трохи стемніло Тімбор сховав мотузку під одяг і, попрощавшись з усіма, вирушив у дорогу. Біля самої вежі він сховався під деревом і, дочекавшись коли Карпарон відвернеться, розкрутив ласо й кинув вгору. Але хлопчик так хвилювався, що в останню мить його рука здригнулася. Ласо, описавши в повітрі високу дугу, зачепилося за секундну стрілку годинника. А Тімбор після свого кидка, навіть не глянувши вгору, мерщій кинувся до дерева і прив'язав до нього мотузку. Щось тихо клацнуло і годинник зупинився. Лише тепер хлопчик помітив свою помилку. Він так розгубився, що навіть не міг поворухнутися... Товариші Тімбора побачили, як здійнялося над будинками ласо і побігли до центра міста. Біля вежі вони теж помітили помилку, але відступати вже було пізно... А Карпарон у цей час почував себе в повній безпеці. Він не помітив, що годинник спинився і стрепенувся лише тоді, коли затріщали під могутніми ударами двері вежі. – Знову вирішили бунтувати! – злостиво всміхнувся він. – Начувайтесь! Тепер на вас чекає голодна смерть. Самозваний король перемкнув стрілку прилада на нуль. Але ніхто в місті не зупинився. Карпарон почав відчайдушно клацати перемикачем. Потім підбіг до вікна і побачив мотузку, яка тримала стрілку годинника. Під рукою в нього не було ножа і Карпарон, не роздумуючи, поліз на годинник. Зняти ласо було не важко. Секундна стрілка спочатку побігла швидше, ніж завжди, і невдовзі надолужила прогаяний час. Та коли Карпарон повернувся в кімнату, туди вже увірвався з друзями Бардес, якого встигли звільнити з полону. Самозванцю одразу ж зв'язали руки і ноги. – Тепер зрозуміла і друга таємниця чарівного годинника, – сказав Бардес. – Коли годинник стоїть, прилад перестає працювати. Того ж таки дня трампорійці вигнали Карпарона із свого міста. – Нехай іде туди, – казали, – звідки прийшов. Три наступні дні городяни святкували своє звільнення. Всюди на майданах і вулицях звучала музика. В місті танцювали всі, від старих до малих. Біля кожної хати стояли накриті столи, з яких кожен міг пригоститися будь – якими стравами. Вечорами ж на даху кожного будинку спалахували яскраві керосинові лампи. Своїм світлом вони дозволяли продовжити святкування аж до опівночі. Трампорі знову стало веселим містом. Але відтоді городяни вже нікому не дозволяли себе ошукувати. Перемога над Карпароном допомогла їм позбутися наївності й простакуватості.

 Як, ви не знайомі з Наталкою? Адже це маленька й розумна черепашка, яка живе у нірці під кущем, на самісінькому березі річки. Якої? Та тієї самої, біля якої живеш ти, мій любий читачу.  Наталка – добра черепашка і має багато друзів і знайомих. А ще вона любить мандрувати, слухати казки і малювати. І, до того ж, про неї відомо стільки кумедних (а, може, повчальних?) історій. Хочете послухати?  Наталка сиділа на березі і грала на дудочці. Та так ніжно і гарно, що стоніжка Ніна, яка бігла повз неї, поспішаючи у своїх справах, зупинилась і заслухалась.  – Давай потанцюємо, – запропонувала їй черепашка.  – Я не вмію, – сумно зітхнула Ніна. – Коли я подумаю: «Спочатку підніму п’яту і двадцять восьму, а потім сьому і тридцять першу ніжки, вони не піднімаються.  – А ти не думай, – порадила Наталка. – Нехай вони самі розберуться, яка буде танцювати спочатку, а яка – потім.  – Ой, і справді виходить, – зраділа Ніна.  І танцювала довго-довго. Поки не втомилась.  Черепаха Наталка сиділа на березі з вудкою в лапах.  – Цікаво, яка риба упіймається на цього товстого черв’яка? – розмірковувала вона, облизуючись.  Але... раптом із води виповз черв’як і швиденько поповз по вудці вгору.  – Ти куди?! – обурилась Наталка.  – Я вирішив, що вода – штука шкідлива. Для мого здоров’я, звичайно, – твердо відповів їй черв’як. – Не хочу більше риболовлею займатися.  І поповз до нірки. А Наталці довелось на базар іти. По рибу.  – Що б його на обід приготувати? – запитала себе черепаха Наталка. – Ну, салат із капусти, звичайна річ. А ще що?  Вона зазирнула до холодильника. На тарілці лежав гарненький Равлик.  – Ото пощастило! – зраділа Наталка. – Я зварю равликовий суп.  Вона взяла Равлика і хотіла кинути його в окріп.  – Ой, я нещасний!.. – заплакав Равлик.  Наталка пожаліла бідолашного Равлика і відпустила додому. А замість обіду поласувала морозивом.  На галявині билися двоє жуків-оленів. Довкола зібралися маленькі павучки, черв’ячки й комашки. Вони з цікавістю спостерігали за бійкою.  У цей час повз них йшла черепаха Наталка.  – Зупиніться, – попросила вона жуків, – ви подаєте малятам поганий приклад.  Але розбишаки не звернули ніякої уваги на її слова. Наталка зітхнула.  – Я згадала, що давно мрію з’їсти забіяку-жука. Хто переможе – того і з’їм.  Жуки затремтіли від жаху і помирились.  – Вдалося, – посміхнулась Наталка. – Поганий мир краще доброї сварки.  І пішла собі далі.  – Наталко, йди-но сюди! Швидше! – кричав Триша, тримаючи лапками величезне рожеве створіння.  – Буду за мить! – відгукнулася Наталка, хутенько працюючи ніжками.  – Поглянь, кого я впіймав, – гордовито оголосив тритон. – Мутанта, мабуть...  Наталка обнюхала чудовисько і чхнула.  – Гумою пахне. А учора тут діти грались. Швидше за все – це звичайна іграшка, – повідомила вона.  – І як же я того не зрозумів, – засмутився Триша. – Все цей клятий нежить...  І пішов лікуватися. Носа закапувати.  – Маю гарний наплічничок для зошитів і книжечок, – виспівувала черепаха Наталка, милуючись своїм новеньким яскравим наплічником.  У двері хтось постукав.  – Хто там? – запитала Наталка.  – Листоноша. Вам пакунок. Від бабусі.  Наталка відчинила двері, взяла пакунок, розгорнула його і... Ні, ви ніколи не здогадаєтесь! Це був точнісінько такий самий гарненький наплічник!!!  За п’ять хвилин Наталка отримала ще два пакунки, а потім ще вісім. (І всі – від люблячих родичів, точнісінько з такими ж наплічниками).  – Що мені робити з цими... – схлипувала Наталка.  А потім вигадала. Вона подарувала їх своїм однокласникам. Відтепер увесь клас дружно співає: «Маю гарний наплічничок...».  – Не розумію я ці літери. Як із них слова утворюються? – скаржився черепашці Наталці засмучений Триша.  – Але ж це так легко, – втішала його Наталка. – Треба тільки захотіти зрозуміти.  – А як? – пробелькотів Триша.  – Ну, наприклад, слово «дощ», – пояснювала Наталка. – Послухай, як він шумить у лісі: д-щ, д-щ, д-щ...  – Зрозумів! Зрозумів! – захоплено закричав Триша.  Так Триша навчився читати.  Черепаха Наталка вийшла на прогулянку. А назустріч їй – тритон Триша.  – Привіт, Наталко, – гукнув Триша. – Вкажи мені, будь ласка, найкоротший шлях до озера.  – Не можу... – розгубилася Наталка.  – А як називається річка, що до озера тече?  – Не знаю...  – А болото у нас на півдні чи на півночі?  – Хто його зна’...  – Ти що ж, уроки з географії не відвідуєш?  – Не відвідую, – чесно зізналася Наталка.  Їй було дуже соромно. Відтоді Наталка не пропустила жодного уроку географії.  – Ох, ох...ух, ух...– жалісно стогнав пуголовок Грицько, виглядаючи з води.  – Що з тобою? Чи не захворів? – запитала його добросерда черепаха Наталка.  – Ні, я здоровий. Тільки в школу дуже хочу. А в мене ще лапки не виросли і хвіст не відпав. Коли ще я жабенятком стану, – скаржився сумний Грицько.  Наталка замислилась.  – Не журись, – нарешті сказала вона. – Я знаю, як тобі допомогти. Зараз я наповню водою склянку, посаджу тебе в неї і піду до школи. Будемо разом вчитися, за однією партою.  Грицько відчував себе щасливим. Наталка теж. Адже їй до вподоби допомагати друзям. А вам?  Черепаха Наталка поспішала до школи. У наплічнику лежало домашнє завдання: букви «ж», «з» і «с». Тобто: жук, зернятко і суниця.  Наталка поклала рюкзак на парту і пішла погомоніти з сорокою Сонею.  – Наталко, до дошки, – викликав її вчитель Федір Федорович, старий пугач. – Покажи нам своє домашнє завдання.  – Ой, воно зникло, – заплакала Наталка. – Де ж мої жук, зернятко і суниця?  – Це я винен, – підскочив Триша, часто кліпаючи. – Я поснідати не встиг, а воно так смачно з наплічника пахло!  – Не можна брати чужі речі без дозволу, – суворо похитав головою Федір Федорович. – Тепер отримаєш двійку. За поведінку.  І всі з ним погодились.  – Давно вже я не писала своїй бабусі. Сяду і напишу їй довгого листа про все, що зі мною за останній тиждень сталося, – вирішила черепаха Наталка. – Втім, може, краще буде його намалювати? Саме так я і зроблю! – вигукнула вона і дістала фарби.  За годину Наталка відправилась на пошту, тримаючи в лапах величезний конверт.  Стривожена бабуся примчала наступного дня.  – Де твій кат? – закричала вона з порогу.  – Хто-хто? – здивувалась Наталка.  – Той, хто намагався зняти з тебе скальпа, – виймаючи з валізи іграшкового пістолета, відповіла бабуся.  – Та що ти? – розсміялась Наталка. – Я намалювала тобі мого улюбленого вчителя. Це він втлумачив знання в мою нерозумну голову...  – Знаєш, онучко, – промовляла бабуся, збираючись додому, – ти вже краще пиши звичайними літерами. Бо я в малюнках не дуже розуміюся.  Відтоді Наталка пише листи розбірливо й охайно.  – Завтра 13-те. Кажуть, воно нещасливе, – плакався тритон Триша черепашці Наталці. – Я чогось боюся...  – Нісенітниці, – сердито відповіла Наталка. – У ці забобони тільки нерозумні звірята вірять.  – Його ще «чортовою» дюжиною називають, – не слухаючи, стогнав Триша. – Он, сорока Соня розповідала, що 13-го числа минулого місяця ледь не потрапила у пащу до лисиці. Найкращу пір’їну з крильця втратила.  – Ото вже та сорока Соня, – з докором похитала головою Наталка. – Це вона за свою любов до пліток поплатилася. Не треба було поруч із лисицею сидіти і базікати зайве.  – Все одно я бо-ю-у-у-уся, – квилив тритончик. – Якщо день для інших нещасливий, то і для мене...  – Для кого це «для інших»? – взялася в боки Наталка. – Он, у пуголовка Грицька завтра хвіст відпаде. І стане він жабенятком. Так що в нього завтра – дуже щасливий день.  – Справді? – зацікавився Триша. – А Грицько нас на свято запросить?  – Запросить, запросить, – запевнила Наталка. – Його мама вже торт приготувала.  – З кремом? Шоколадний? – не вгамовувався Триша.  – Шоколадний, це точно, – підтвердила Наталка.  – Добре, тоді я додому піду. Спати. Щоб завтра скоріше настало, – сказав Триша.  Тепер тритон не боїться 13-го числа. А що ви про цей день думаєте?  – Час готуватися до зими, – нагадала черепаха Наталка сороці Соні. – Я вже утеплила свою нірку.  – Невже ти будеш спати всю зиму? – з жахом запитала Соня. – Як же ми без тебе? Ми ж засумуємо! Ми ж без тебе пропадемо!  – Я теж хвилююся, – зітхнула Наталка. – Бо хто ж буде за вами доглядати, втішати, виховувати? Але нічого не поробиш...  – Але ми точно будемо за тобою сумувати, – зацокотіла Соня.  – Не треба, – промовила черепашка. – Зима – не час для пригод. Перекажи всім, кого зустрінеш, що я прошу їх поводитися тихо – до наступної весни. Приходьте до моєї нірки, коли розквітнуть проліски. До побачення!  Сорока полетіла, а черепашка зникла у нірці.  До побачення, Наталко! До нових зустрічей!

 Якось подивився Льончик по телевізору цікавий фільм. Буцімто мужні космонавти зустрілися у космосі з жорстокими ворогами – велетенськими павуками. Ті павуки почали полювати за космонавтами, а героїчні космонавти, звичайно, з тими павуками почали битися. Стріляли їх з лучеметів так, що тільки шматочки летіли.   Льончик тих космонавтів вирішив підтримати. Схопив пістолет, і – пух! пух! – вцілив прямісінько головному павукові у лоба. Схопив автомат, і - тра-та-та! – цілий десяток павуків подолав.  Вдень все гарно було. А от вночі... Наснився Льончикові сон.  Прийшли до Льончика ті павуки і почали шипіти-сичати-скавулити:  - С-с-с! Де там той козач-чина, що кос-с-смонавтам допомагав?   - Ось я вас!... – пригрозив було Льончик. – Ось візьму свій пістолет, а ще краще – автомат, то отримаєте на горіхи!  А павуки регочуть:  - С-с-с! Нема вже твого пістолета, і автомата нема. Ми їх поламали, потрощили й у прірву кинули. А зараз і тебе туди кинемо! С-с-с!  Дивиться Льончик – і дійсно! – нема в вже в нього ані пістолета, ані автомата. Нічим йому від ворогів боронитися. А павуки вже кошлаті лапи до Льончика тягнуть, жвалами клацають, ось-ось з’їдять...  Заплакав Льончик і прокинувся, бо мама до нього підійшла:  - Що з тобою, синку?  - До мене павуки страшні приходили, з’їсти х’тіли.  - Спи, синку, спи, - заспокоює мама, - вони вже геть пішли.  Прокинувся Льончик вранці, з-під ковдри виглянув: чи не сидить поруч із ліжком павук? А, може, він за шафою ховається? Фу-ух! Здається, ні!  Поснідав Льончик і замислився: що ж його робити? Телевізор дивитися – бажання немає. А ну, знову тих павуків покажуть!  Подивилася мама, як Льончик місця собі не знайде і каже:  – Думаю, синку, що можу дозволити тобі гуляти на дворі самому. Ти ж не боятимешся?   – Ні, мамусю, – запевняє Льончик. – Ти ж знаєш, що я нічого не боюся, окрім павуків.  – Сподіваюся, що ти їх не зустрінеш, – засміялася матуся і пішла поратися у своїх справах.  Вийшов Льончик на подвір’я і одразу ж до гойдалок. Тільки хто ту гойдалку штовхатиме? Де товариша знайти?  Тільки подумав, – аж бачить, іде Минько із сусіднього під’їзду.  – Агов, Минько-черевенько, пішли на гойдалки! – кличе Льончик.  А Минько дивиться на Льончика зневажливо, плює через дірку у зубах і каже:  – Ти, манюнька, чому лаєшся?  – Чом це я лаюся? – не розуміє Льончик.  – А тому, – відповідає Минько, – що ніякий я не черевенько. І не черево це, а м’язи. Тільки вони теє... не треновані. Тому більше не дражнися, бо я ображуся і товаришувати з тобою не стану.  – Не буду дражнитися, – слухняно погоджується Льончик. – То пішли на гойдалку?  – Ні, зараз на гойдалку я не можу, – хитає головою Минько. – Я на полювання зібрався. Он, диви, який у мене пістолет.  І показує Льончикові пістолет, що водою пуляє. Гарний пістолет, великий.   – А ще в мене є... Ні, зараз я тобі не скажу, що в мене ще є. Ти завинив: вівся неповажливо, дражнив.  – А коли скажеш? – заглядає йому в очі Льончик. – І на кого ти полювати йдеш?  – На велетенських павуків, – таємничо відповідає Минько, – які прибули на Землю з планети Павучія.   – Йой! – дивується Льончик. – Це з тієї планети, де лише павуки живуть?  – Звичайно, – киває Минько. – Лише павуки. Різна-різні. Вони й кошлаті, і рогаті, і з отакенними іклами, і отакецькими лапами...  – Який жах! – блідне Льончик. – Невже вони все ж таки прилетіли до нас? А я пістолета вдома залишив!  – Ех, ти, манюпусик дурненький! – кривиться Минько. – Так я й думав, що ти – справжнісінький боягуз!  – Ні, – тремтячим голосом відповідає Льончик. – Я сміливий. І нічого, окрім павуків, не боюся. Але полювати на них з тобою піду. Ти ж мені друг, а друзям треба допомагати.  Пішли хлопці по закутках нишпорити, павуків шукати. Першим Минько йде – пістолетом помахує. А за ним – Льончик із сухою гіллякою. Подивилися хлопці у кущах, за гаражами та смітником, і почали заглядати під колесо, на якому малюки катаються. Тут Минько як зашипить:  – Бачу павука!  – Де? Де? – хвилюється Льончик.   – Оно, під колесом, – тиче пальцем Минько. – Тільки ти обережно. Бо ці павуки тільки прикидаються маленькими, а як побачать людину – збільшуються. І з таким же громом та тріском...  Підкрався Льончик до колеса і зазирнув у темряву. І дійсно, побачив, що сидить на тонесеькій павутині маленький павучок. Льончик сіпнувся – павучок здригнувся і... Ба-бах! Бум! Бух!  – Казав тобі - обережніше! – шипить Минько. – Чуєш, як він збільшується? А ну, подивися, який він зараз: наче яблуко або і футбольний м’яч?  Нагнувся Льончик, а за спиною: ба-бах! Бум! Бух!  Сіпнувся Льончик, а Минько знову штовхає: «Дивись, такий-сякий!»  І знову за Льончиковою спиною: ба-бах! Бум! Бах!   Заплющив Льончик очі, не хоче бачити велетенського павука. А тут ще Минько заскиглив жалібно. Мабуть, його павук схопив, то треба другу допомагати. Відкриває Льончик очі, аж поруч із Миньком бабуся стоїть. Дивна така! Старенька, а наче молода. У маковому віночку, вишиванці, синій спідниці, червоних чоботях і... з палицею. Однією рукою палицю тримає, а іншою – Минькове вухо крутить.  – Ти навіщо дитину лякаєш, іроде? – запитує у Минька. – За його спиною петарди кидаєш?  – Я пожартувати хотів. – Скиглить Минько.  – Пожартувати! – бере руки в боки бабуся. – Ось я зараз до твоїх батьків піду, запитаю, чом вони тобі петардами гратися дозволяють?  – Та вони не дозволяють, то я сам... Павуків ганяти.  – Нічого, бабусю, – просить Льончик. – Я не дуже налякався. А тепер, коли про петарди знаю, то й зовсім не боятимуться. Ви його, будь ласка, пробачте.  – Ну, якщо ти просиш, – задумується бабуся, – тоді нехай. І дивись, коли чогось злякаєшся, – мене на допомогу клич.  – А Ви хто? І як вас кликати? – цікавиться Льончик.   – Я? Середа Середулівна, – посміхається бабуся. – Захисниця тих, хто у середу народився.  – То, виходить, що я теж у середу народився? – запитує Льончик.   – І не просто у середу, а о дванадцятій ночі, - пояснює бабуся. – Тільки я у двері – а тут і ти з’явився. З того часу ми й потоваришували. Тож ти, як злякаєшся, тільки скажи: «Агов, Середо Середулівно!», як я одразу з’явлюся. Запам’ятав?  – Запам’ятав! – посміхається Льончик. – Дякую! Тільки я не злякаюся. Ви ж чули, що я нічого не боюся, окрім павуків? А павуків я тепер теж не боюся.

 Маленька Ложечка загубилася. Вона лежала у нутрощах старого Черевика, на товстій Устілці й час від часу шепотіла розтріпаному Шнурку:  – Ось побачиш, мене невдовзі знайдуть.  – Не сміши, кумасю, – відповідав їй похмурий Шнурок. – Ніхто й не помітив, що ти зникла. І шукати тебе ніхто не збирається. Як кожного з нас, до речі.  – Як добре було колись, – пустився у згадки старий Черевик. – Пам’ятаю, коли я – такий блискучий! – кожного дня гуляв вулицями, мене поважали усі камінці. Го-го! А як рішуче я керував футбольним М’ячем?!  – Здається, – не вмовчала Устілка, – ти тілько-но й робив, що шастав по калюжах й наскрізь промокав. Тому я, нещасна, постійно страждала нежитю.  – Набридло! – не витримала Ложечка. – Навіщо сперечатися? Загалом, жити треба так, щоб кожна хвилина була цікавою й пізнавальною. Ось, як у мене була. Наприклад, три тижні тому, ми з Хлопчиком зарили на дворі лимонні та помаранчеві кісточки. А потім позаглядали в усі склянки з варенням. На минулому ж тижні ми проводили хімічний експеримент – насипали порошок для прання у молоко й розводили кока-колою...  Ложечка так поринула у спогади, що й не помітила, як і Черевик, й Устілка поснули.  – Моя улюблена кавова Ложечка зникла, – пробурмотіла Мати, перебираючи у буфеті столові набори.  – Синку, – звернулася вона до Хлопчика, – ти не бачив Маленької Ложечки?  – Ти кажеш, Ложечки? – перепитав Хлопчик і зашарівся.  – Так, де моя улюблена Маленька Ложечка? – насупила брови Мати.  – Розумієш, я ще вчора хотів тобі сказати... – почав Хлопчик нерішуче. – Так от, я хотів тобі сказати, що вона... тая Ложечка... вона десь сховалася. І я не можу її знайти.  Мати зітхнула.  – Що ж, будемо шукати її удвох.  – Сюди! Я тут, тут! – вигукнула Ложечка, почувши знайомі голоси.  – Не здіймай тарарам! – зупинив її Шнурок. – Від того лементу, що ти наробила, мене вузлом зав’язало.  – Що, я комусь потрібен? – очунявся і старий Черевик.  – Нікому ми, довговікі, не потрібні, – відрубала Устілка, – і не сподівайся.  – Та ось вона, – зрадів Хлопчик і дістав Ложечку з Черевика.  – Що вона там робила? – поцікавилась Мати.  Хлопчик замислився.  – Згадав! – радо вигукнув він. – Я хотів бути моряком. Наче Черевик – мій корабель, і він починає тонути. А Ложечка допомагає йому вичерпувати воду з трюму.  – Фантазер... – зронила Мати і сварити Хлопчика не стала.  – Так, я дуже потрібна, – задзвеніла Ложечка.  – Яка радість! Про мене пам’ятають, – скрипнув Черевик.  – Можна, я теж буду гратися? І стану тросом? – улесливо звернувся до Хлопчика Шнурок.  – І коли ми будемо гратися? – закричали вони разом.  – Ми будемо гратися завтра, – підморгнув їм Хлопчик. – Коли Мама на роботу піде. У ванні так добре плавати.  Мати підняла Черевик і почала його роздивлятися.  – Ти диви! Треба віддати ці черевики у ремонт. Тоді їх можна буде одягати у негоду.  – Ми ще покозакуємо! – звеселився Черевик.  – Хто ж буде кораблем? – засмутилася Ложечка.  – Нічого не вдієш, доведеться зробити паперовий кораблик, – заспокоїв її Хлопчик.  Мати віднесла Ложечку до буфету. Засинаючи, Ложечка почула, як Хлопчик шепоче:  – До зустрічі, Маленька Ложечко!

 Хлопчик намагався перелізти через Паркан. Він пітнів, але уперто дерся вгору. Паркан крекотів, хитався й наполегливо пропонував маленькому пустуну пошукати собі іншу справу.  – Все одно піднімуся, все одно перелізу! – торочив Хлопчик й знову та знову намагався підкорити підступну висоту.  Нарешті – яка радість! – Хлопчик опинився на вершечку.  – Яка височінь! – зрадів він.  – Ця вага зайва! – зітхнув Паркан.  – Хоч які, та зміни у житті! Хоча б побачу, що воно у світі робиться, – вирішила Скалка й уп’ялася Хлопчику в палець.  Хлопчик від болю та несподіванки зойкнув, здригнувся, а ноги його втратили підпору.  – Допоможіть! – сердешний відкрив було рота, але галас зійшов на тихенький писк.  Першим очухався Пасок. Він миттєво зачепився за поперечку і Хлопчик зависнув на Паркані догори ногами. Дитина спробувала перекрутитися, але пряжка Паска боляче встромилася у живіт.  Перед очима збентеженого Хлопчика маячила порошна асфальтова Доріжка. Вона хиталася, наче хвилі під час шторму, і щось примовляла.  – Зараз я впаду, і мені буде ДУЖЕ незручно, – зітхав Хлопець.  – Зараз він впаде, і в мене нова дощечка зламається, – сумував Паркан.  – Зараз він впаде і розіб’ється... От якби мені зробитися м’якенькою, немов перина, – мріяла Доріжка.  Невідомо, на скільки б вистачило сил у Паркана, та повз нього йшов Добрий Дядечко. Він зняв Хлопчика з Паркану. Паркан з полегшенням зітхнув. Доріжка радісно схлипнула. А Хлопчик подякував Дядечкові й застрибав на одній ніжці.  – Го-го! А Доріжка, мабуть, під сонцем розтанула! – хихотів він. – Тепер на ній залишиться відбиток моєї ноги...  – Запам’ятай цей випадок. І більше так не роби, – порадила Доріжка і затужавіла.  – Навіщо неприємне пам’ятати? – здивувався Хлопчик. – Навпаки, його треба терміново забути.  Але кожного разу, побачивши застиглий відбиток своєї ноги, Хлопчик не дерся на паркан, а проходив у хвіртку.

 На столі стояла чашка. У чашці холонув чай. А в чаї плавала Муха. Вона з усіх сил дриґала лапками і намагалась розправити мокрі крильцята.  – Неподобство, – буркотіла вона. – Води, хоч і солодкої, занадто багато. Я можу потонути!  – Не хвилюйтесь, – втішила її Чаїнка, яка пропливала поряд. – На дні теж дуже гарно.  – Я боюся! – закричала Муха. – Люди добрі, допоможіть!  У чашку зазирнув маленький Хлопчик.  – Мамо, поглянь, як Муха плаває, – сказав він. – Вона водоплавна?  – Не заважай, синку, мені ніколи, – відповіла Мама.  – Треба допомогти бідоласі, – вирішив Хлопчик і простягнув Мусі ложку. – Почекай, люба, зараз я тебе витру. Ось тільки рушник візьму.  Але витиратися Муха не схотіла.  – Яка нісенітниця! – пирхнула вона, обтрусилась і полетіла.  – Яка невдячна, – здивувався Хлопчик. – Навіть “дякую” не сказала!  А Муха сиділа на Лампі та розмірковувала: “От якби цей хлопець розлив чай по кімнаті... Як би я бенкетувала весь день!”  – Як тобі не соромно! Невдячна! – спалахнула Лампа.  – Ти бач! – пхекнула Муха. – Не подобається – не слухай. А я на вулицю подамся. Там так багато ящиків із сміттям. Ось де я порозкошую...  Тільки-но Муха вилетіла у вікно, як Птах, що саме пролітав повз будинок Хлопчика, роззявив дзьоба і...  Що було далі – Хлопчик не побачив, бо з переляку заплющив очі. А коли розплющив, то ані Птаха, ані Мухи поруч не було.

 – Плюх! – простогнав Червоний кран. – Як мене болить голівонька... Плюх-плюх!  – Чому болить? – зацікавився його рідний брат – Синій кран. – То, мабуть, ти замість гарячої холодну воду даєш.  – Та ні. Воду я даю ту, що треба. Але мій маленький хазяїн завжди так погано мене закручує. Іноді буває сильно-сильно, аж зуби скреготять, а іноді так, що з носа тече, – поскаржився Червоний. – Ух-плюх-плюх!  – Не скигли. Краще обв’яжи голову хустинкою – це добре допомагає, – порадив йому брат.  – Вже пробував. Аніякого полегшення, – зітхнув Червоний.  – Тоді треба негайно звертатися до Майстра, – повчально задзюркотів Синій. – А поки що терпи!  – Та я вже тер-плюх! – розридався Червоний.  У цей час Матуся суворо наказала Хлопчикові: “Треба негайно вимити руки. Дивись, які вони брудні!”  Хлопчик підійшов до кранів, крутонув Червоний кран і... на його рученята ринув потік гаряченної води.  – Ой, пече! – заквилив Хлопчик. – Мамо, допоможи…  Мати миттю опинилася біля кранів і негайно перекрила паруючий потік. А потім викликала Майстра. Цей поважний чоловік уважно оглянув хворого, глибокодумно почухав потилицю, потім на щось натиснув, щось покрутив, струсив долоні, вгледівся уважно і покликав Хлопчика:  – Хазяїне, підходьте, роботу приймайте.  Хлопчик сторожко наблизився і підставив кінчик пальця під тоненький струмочок.  – Усе гаразд! – радісно вигукнув він.  – Фур-фур! Усе гаразд! – погодився з ним Червоний кран. – Як добре почуватися здоровим!

 – Мня-ау! – сказав Кіт, з огидою оглядаючи свої лапки. – Знову митися доведеться – скільки на підлозі пилюки... Чому цього пилу завжди так багато?  – Чим нас більше – тим веселіше жити, – відповіли йому Пилинки.  Вони зіскочили з сонячного Промінчика й затанцювали гопака.  – Який жах! – поскаржився Кактус. – Ці Пилинки такі невгамовні, такі метушливі, що у мене від їх витівок у носі свербить.  – Будемо гратися? – шурхнув Вітерець, зазираючи у кімнату. І, не дочекавшись відповіді, підкинув Пилинки вгору, до стелі.  – Пчхі-і-і! – чхнула Люстра. – Дзинь-дзяк! – затріпотіли, вдаряючи товстобоку Лампочку, дрібненькі кришталики.  – Яка вона гладенька, лискуча! – раділи Пилинки, вкриваючи Лампочку суцільним сірим шаром.  – Відчепіться! – зайшлася криком Лампочка, намагаючись позбутися пройдисвіток, зігнати їх зі своєї, колись прозорої, шкіри.  – Знову цей пил... – зітхнула Мама й дістала Пилосос.  До кімнати увійшов Хлопчик.  – Допоможи мені прибирати, синку, – попрохала Мама. – Інакше я не встигну приготувати обід.  – Ми з Пилососом давні друзі, тому охоче попрацюємо разом, – погодився Хлопчик й увімкнув Пилосос.  Намагаючись перекричати басовите гудіння, Хлопчик заспівав бадьору пісеньку.  – Треба тікати звідси, – вирішив Кіт. – Цей гамір заважає мені відпочивати.  І, помахуючи хвостом, він велично покрокував до кухні, намагаючись опинитися подалі від надокучливого залізного звіра й поближче до улюблених смачних котлет.  Саме у цей час Пилосос вправно тицяв довгий ніс у найдальші закутки.  – Де ви, рідненькі? Куди заховалися? – пахкав він, підстрибуючи спересердя.  Пилинки задоволено реготали й перелітали з місця на місце.  – Знову бешкетувати? – розлютився Пилосос. – Ото я вас... Зупиніться! Від мене вам не втекти! Все одно, спіймаю та з’їм!  – Горлаєш, аж на десятій вулиці чути, – дражнилися Пилинки. – Ми на книжковій шафі. Хіба не бачиш?  – Ні, ми тут! – гаморили з карниза інші.  – На нас подивися! – кричали Пилинки, які мешкали у скляній вазі.  – Стривайте, дурненькі, почекайте на мене! – ревів Пилосос.  – Ти вже прибрав, синку? – поцікавилася Мама, яка вже не тільки приготувала обід, але й розклала посуд.  – Ні-і! Ці Пилинки хитрі, вони від нас ховаються, – в один голос поскаржилися Хлопчик та Пилосос.  – Нічого, – заспокійливо посміхнулася Мама. – От я навчу вас, що робити. Треба спочатку у цьому напрямку, а потім у зворотному – так, так і так! – і Мама швидко повела щіткою спочатку в один бік, а потім в інший. Потім вона взяла спеціальну серветку і протерла нею стіл та шафу.  – Спіймалися, голубоньки, – радів Пилосос, ковтаючи Пилинок, які спохмурніли і більше не хихотіли.  – Ми будемо сумувати у темряві, – схлипували деякі Пилинки, зникаючи у залізному тілі Пилососа.  – До побачення! – бурмотіли інші. – Ми ще зустрінемось з вами, і тоді...  – Мняв! Як охайно стало навкруги! – радів Кіт, вмощуючись на канапі.  – Як легко дихати! І в носі не свербить! – підтримав його Кактус.  – Боротьба була важкою, але ми перемогли! – заплескав у долоні Хлопчик.  – Ходімо обідати, герою. Тільки руки спочатку помий, – нагадала Мама.  Зазирнувши у вікно, нові Пилинки перелякано сахалися. „Чому в кімнаті немає жодної нашої родички? – тривожилися вони. – Щось тут не так. Підемо шукати інший притулок”. І летіли далі, обминаючи чисту кімнату.

 Під верстаком лежала велика кучерява Стружка. Вона бажала про все дізнатися і все зрозуміти.  – Цікаво, для чого мене зробили? – розмірковувала Стружка.   Її сусідки не замислювались над цим, і навряд чи могли б відповісти на таке питання.  Якось уранці Стружка опинилася у мішку, де зустріла багато своїх кучерявих приятельок. Потім мішок викинули на смітник.  Поруч пролітала Пташечка. Вона підхопила нашу знайому Стружку, яка випала із мішка, і полетіла далі. Так наша Стружка стала частиною затишного гніздечка.  Пташка знесла три гарненьких строкатих яєчка. Потім з яєчок з’явились крихітні безпомічні пташенята.  ...Минув час, пташенята виросли і відлетіли. Гніздо спорожніло.  – Цікаво, – думала собі допитлива Стружка, – що буде далі?  Гніздо зламали якісь розбишаки, і Стружка впала на землю. Тут її побачив маленький Хлопчик.  – Що я знайшов! – зрадів Хлопчик і швиденько дістав із кишені сірники, які потай від мами взяв на кухні. Він чиркнув сірником і підніс вогника до Стружки.  – Пече! Як пече! – скрикнула Стружка та перетворилась на білий Дим.  – Цікаво... – пробурмотів Дим. Тут налетів Вітерець і поніс Дим прямісінько на небо.  – Як багато нового я пізнаю, – шепотів Дим. Він піднявся так високо, що зіткнувся з Хмарою.   – Вибачте! Я ненавмисне, – ніяково промовив Дим.  – Не вибачу! – гримнула Хмара і почала рости... рости... і заплакала.   Краплі дощу злилися з Димом та впали на Землю. Земля ожила, зазеленіла. Невдовзі на ній виросло дерево. Дерево зрубали, обтесали і принесли до майстерні. За діло взявся Рубанок. Невдовзі під верстаком знову виросла пухнаста жменя кучерявих стружок.  Що з ними трапилось далі? Це вже зовсім інша історія.

 Зібралися якось козаки у похід проти турків. Збудували чи вісімдесят, а чи й сто чаєчок, повсідалися, веслами змахнули і – гайда! Пливуть, шаблі гострять, мушкетики заряджають, оповідки старих запорожців слухають та пісні співають.  Так і спустилися Дніпром аж до  , а вночі й у Чорне море вийшли. Тільки виправили курс на  , як розігралася на морі буря. Завив вітер, закружляв поміж чайками, побігли по морю сиві хвилі із білими чупринами, побігли та й на чаєчки кинулися. Схопила кожна хвиля по чайці, угору підняла і міцно тримає, не випускає.  Не встигли козаки здивуватися, як випливають з глибин морських дивні риби. Луска в них червона, хвости сині, а над пащами вуса звисають – ну справжнісінькі тобі запорожці! Підпливають риби до головної чайки, якою отаман козацький правив, вклоняються низенько й чемно промовляють:  – Наш володар, цар морський, шле славним козакам своє вітання і запрошує до себе в гості когось із вас, на кого громада вкаже. Дуже бо йому лицар запорозький потрібен.  Ще раз вклоняються й відповіді чекають.  Розреготалися козаки: як так? Чужинський цар нам вказувати сміє? Не бувати цьому!  Отож відмовили вони тим рибам, ті й відпливли.  Тільки відпливли, аж почорніло море. Стали хвилі заввишки з гори високі, підняли чаєчки у небо, а між горами провалля відкрилися, а у тих проваллях вода, наче вар кипить. І випливли до козаків гади морські, незнані й невидані. Луска в них горить, золотом-сріблом переливається, а з пащі ікла гострі стирчать.  Підпливають гади до головної чайки, в якій отаман козацький рулем правив, вклоняються низенько і чемно промовляють:  – Наш володар, цар морський, шле славним козакам своє вітання і запрошує до себе в гості когось із вас, на кого громада вкаже. Дуже бо йому лицар запорозький потрібен.  Ще раз вклоняються й відповіді чекають.  Отаман в козаків розумний був, тож вирішив справу миром розв’язати. «Так і так, – рече, – не можемо віддамо душу християнську на погибель. Ви, гади морські, передайте його величності від усього війська нашого уклін і скажіть, що запорожці без бою товаришів на смерть не видають. От, якщо чимсь іншим, то ми його величності прислужитися готові».  Тільки він слова ті зронив, як гади морські у воду пірнули і зникли.  І одразу на небі сонце засяяло, стих вітер, хвилі почали меншати й, за декілька хвилин, опустили чайки долу. Одна біля одної поставили, наче на плацу у ряди вишикували. Тут заграли музики, заревли сурми і піднявся з глибин морських сам морський цар. Сидить цар на дельфіні, у правиці золотий тризубець, коралями та перлинами прикрашений, тримає, а лівою поводи натягує. За царем пливуть гади морські, незнані й невидані, за гадами – дивні риби з червоною лускою та синіми хвостами, а за військом риб’ячим – краб одноокий клішнями веслує, товариство наздоганяє.  Цар морський до чайок підплив, з козаками привітався і з проханням ввічливо звернувся. Пояснив, що потрібен йому на три роки розумний та досвідчений запорожець, щоб військом морським керувати, різних військових хитрощів солдат навчати. І обіцяє цар тому козаку, що піти до нього погодиться, три бажання виконати.   От, один молодий козак і погодився. "Нічого, – каже, – три роки – не тридцять. Прислужуся цареві, а попри те, і вам, друзякам, користь буде. Тільки ви, браття, передайте моїй матусі старенькій, щоб не тужила, а дівчині чорноокій, з червоними стрічками у довгих косах, щоб чекала".   І в повному спорядженні: на боку шабелька гостра, за чересом – пістолі, на плечі мушкет, у воду й шугонув. Риби його швиденько підхопили, до палацу морського царя доставили.  Заходить козак у пишні палати, а там цар на троні сидить.  – Здоров будь, – мовить, – козаче. Берись до діла, бо справа у мене важлива: треба нам з повелителем Білого моря воювати. Він, такий-сякий, медузин син, вкрав у мене рибу-голку. А то риба непроста. Кольнеш нею раз – одна риба з’явиться, кольнеш два – десять, кольнеш три – цілий табун.  – Згоден, – відповідає козак. – Тільки нехай Ваша величність віддасть мені у заставу щось, для морського царства важливе. Потребую запоруки, що три мої бажання насправді буде виконано.  Цар туди-сюди, а козак твердо своє править, договір скасувати погрожує. Довелося царю погодитися. Віддав він козакові печатку, якою листи запечатував, хустинку, шиту золотом, та срібну чарку. Взяв молодий козак заставу морського царя, у вузлик зав’язав, за пазуху сховав і до війська риб’ячого пішов.  Підійшов, а вони, наче на ярмарку, на купки порозбивалися та й розважаються: хто пісні співає, хто з друзями балачки балакає, а хто й люльку смокче (під водою, знане діло, вогонь не горить). Подивився на тих недолугих вояків, і як гримне:  – Ану, такі-сякі, смажені-парені, у лави шикуйсь!  Риби від жаху аж догоричерева попадали. Пішов поміж ними шепіт:  – Гетьман прийшов, гетьман!  Одразу виструнчились, славлять козака. Він одягнув риб у панцирі з мушель, озброїв списами з кораловими наконечниками та пушками, що стріляють морськими їжаками замість снарядів, і "Уперед!" скомандував. Марширують риб’ячі полки, а навздогін за товариством краб одноокий клішнями веслує.  Пішли на війну з повелителем Білого моря. Не день воюють, не два, а цілий рік. Урешті-решт перемогли його, рибу-голку забрали, до морського царя віднесли. Той радий-радісінький. "Перепочиньте трохи", – дозволяє.  А молодий козак засумував і просить дозволу у царя відправити риб дивних, у яких луска червона, хвости сині, а над пащами вуса звисають, щоб попливли вони до   й дізналися: як матуся старенька, чи не тужить? Чи дівчина чорноока, з червоними стрічками у довгих косах, ще чекає?  Дав цар дозвіл. Попливли риби дивні, в яких луска червона, хвости сині, а над пащами вуса звисають. За три дні повернулися. Козак питає:  – Ну, що там у мене вдома? Як матуся? Як дівчина чорноока?  Відповідають риби:  – Живуть, хліб жують, квасом запивають та на тебе чекають.  Зрадів козак, а тут його до себе цар морський кличе. Каже, треба володаря Червоного моря воювати, бо він, бач, у морського царя улюбленого морського коника вкрав.  Вирушили полки на чолі з козаком до Червоного моря. Не день воюють, не два, а цілий рік. Урешті-решт перемогли, відвоювали морського коника, царю своєму повернули. Той аж на хвості підстрибнув, так зрадів. "Відпочинь, слуго вірний", – пропонує.  А козак сумує, не спиться йому, ось він і просить у царя дозволу, щоб відправити гадів морських, у яких луска золотом-сріблом переливається, а з пащі ікла гострі стирчать, щоб попливли вони до Таранського Рогу й дізналися: як матуся старенька, чи не тужить? Чи дівчина чорноока, з червоними стрічками у довгих косах, ще чекає?  Дав цар дозвіл. Попливли гади морські, у яких луска золотом-сріблом переливається, а з пащі ікла гострі стирчать, і за три дні повернулися. Козак питає:  – Ну, що там у мене вдома? Як матуся? Як дівчина чорноока?  Відповідають гади:  – Живі-здорові. Щодня хліб жують, квасом запивають та за тобою сумують.  Зітхнув козак, та робити нічого, треба знову до служби ставати, бо знову цар кличе, знову завдання дає: так і так, є у імператора Жовтого моря риба-меч. Як змахне та риба мечем-носом, так чужинські війська навпіл і рубає. Тож чи добром, чи силою треба ту рибу в імператора забрати та до царя доставити.  Вирушило риб’яче військо у похід, імператора Жовтого моря воювати. Не день воюють, не два, а цілий рік. Урешті-решт перемогли його. Забрали рибу-меч, несуть цареві.  Здається, радіти треба, а в молодого козака голова до дна морського клониться, серце у грудях ниє, сум душу ятрить. Підізвав він до себе краба одноокого і просить:  – Попливи, друже, до Таранського Рогу, де у маленькій хатці рідна матуся живе. Дізнайся, як вона, чи не тужить? А як дівчина чорноока, з червоними стрічками у довгих косах? Все чекає? Розкажи їм, що недовго вже мені царю морському служити залишилося.  Поплив краб одноокий до Таранського Рогу. За три дні повернувся і нарікає воїну:  – Ех, козаче, козаче, хіба не знав ти, що як у морі три роки пройшло, то на землі – тридцять пролетіло. Лежить твоя матуся хвора, от-от помре. А дівчина всі очі повиплакувала, чорні стрічки у коси заплела; а на твоє повернення вже й не сподівається.  Схопився козак за голову і – мерщій до царя. Віддав йому рибу-меч і на землю запросився. Цар козака умовляє у морі залишитись, а той не погоджується, три бажання виконати просить. Побачив цар, що не вдається козака на службі залишити і глаголить:  – За вірну службу дарую я тобі, козаче, печатку, якою листи запечатував, золотий черевик та срібну чарку, бо ж не прості вони, а чарівні. От приїдеш додому, налий у чарку води і дай матусі напитися. Вона й одужає. Хустинку, шиту золотом, дівчині подаруй. Вона й помолодіє. А печатку бережи, як мати дитину. Коли ж потрібно тобі буде у море Чорне вийти, дістань печатку і один раз до води доторкнися. Тоді море спокійним буде. Як торкнешся води двічі – здійметься буря. Знову один раз торкнешся – море заспокоїться.  Подякував козак цареві і додому поспішив. Цар йому ще трійку швидких осетрів подарував. Домчали осетри козака аж до рідного берега. Він їх на волю відпустив і до хати кинувся. Бачить, а матуся вже ледь дихає. Дістав козак срібну чарку, води в неї налив, дав матусі напитися. Та й одужала. А тут дівчина чорноока прибігла. Вона від сусідів дізналася, що її милий повернувся. Дивиться на козака і зрозуміти не може: чому він такий молодий? А він дістав хустинку, шиту золотом, і дівчині простягнув. Тільки вона її взяла, як одразу й помолоділа. Зраділа мати, обняла їх та до вінця й благословила.  Печатку ж морського царя козак отаману Коша Запорізького віддав, щоб завжди, коли запорожці воювати турків підуть, не топило б море чаєчки козачі, душі християнські не губило.  Та печатка і зараз десь є. Шукали її сміливці-шибайголови та поки що не знайшли. Я теж знайти печатку намагався, тільки мені той скарб дорогоцінний не дістався. Може тобі, мій любий друже, знайти печатку морського царя доведеться? * Там була розташована турецька фортеця, збудована з метою перекрити козакам вихід до Чорного моря. * Кафа – нині Феодосія (Крим). * Таранський Ріг – нині Таромське. Розташоване на правому березі Дніпра, на західній околиці міста Дніпропетровськ. Містечко належало до Кодацької паланки Запоріжжя.

 На березі Славути-Дніпра жив у давні часи парубок Звенигор. І такий же гарний музика був! Як заграє на своїй бандурі – листя на деревах не шурхотить, хмари зупиняються, вітер не віє, а в людини ноги самі витанцьовувати починають.  Ось задумав якось Звенигор на світ подивитися, своєю майстерністю людей здивувати. Як вирішив – так і зробив. Взяв улюблену бандуру та й пішов. Довго у далеких краях мандрував, і всюди радо зустрічали його люди, зачаровано слухали дивні мелодії, що награвав молодий мандрівник.  А як минуло три роки, то відчув молодий музикант велику тугу за рідною домівкою і вирішив до своєї хати повернутися. Знайшов корабель і поплив.  Уже замріли рідні береги, аж раптом налетіла буря і корабель почав потопати. Дивиться Звенигор – серед хвиль маленький човник гойдається. Перескочив на нього юнак, озирнувся – бачить, зжер чорторий і корабель, і всіх, хто на ньому був.  Хвилі розгойдували човник і несли його на страшні дніпрові пороги. Щиряться вони гострими іклами, вода вирує і переливається з каменя на камінь водоспадом. Тільки й міг молодик, що триматися за борти і чекати загибелі.  Та ось течія сильно ухилилася праворуч і, круто обернувши вліво, спрямовувалась у гирло чорного виру. Перелякався Звенигор, заплющив очі... Коли ж розплющив, то побачив, що буря минула, а човник пристав до берега якогось острова.  Зійшов юнак на берег, дивиться – село стоїть, добре й затишне. Пішов він вулицею, а назустріч йому дядько з довгими вусами. Розпитав дядько Звенигора, звідки він, якого роду, і коли подорожній усе розповів, радісно вигукнув:  – То ти ж небіж моєї дружини!  Запросив дядько музику до своєї господи, де зустріла Звенигора молода жінка. Зраділа вона зустрічі зі Звенигором і почала згадувати усіх рідних та знайомих.  – Як там дідусь? – питає.  – Все хворіє, – відказує Звенигор. – Не знаю, чи й доведеться нам побачитись. – Й собі питається: – А вас як звати? Чия сестра будете? Батькова чи матусі? Як мені про вас розповідати вдома, коли повернуся?  – Далеченько тобі додому повертатися, – відповіла жінка. – І ми вже довгенько про рідних своїх не чули. Та, як повернешся до рідного села, скажи дідусеві, що передає йому найкращі побажання Марися. Він зрозуміє.  Від неї Звенигор дізнався, що зненацька потрапив на острів Душ Праведних, що між дніпровими порогами примостився. Тільки шлях туди для живих людей закритий.  – Либонь буря та була непроста, – похитала головою тітка, – либонь доля у тебе дивна. Ну, то й побачимо. А зараз прошу до столу.  Пригостили Звенигора родичі різними дивними стравами, а потім вийшли з ним на подвір’я та, дізнавшись, що він знаний у своїх краях музика, запропонували щось зіграти.  – Ет, зникла моя бандура у злій воді, – сумно зітхнув парубок.  – А це, чи й не твою ми на березі знайшли? – запитав дядько і простягнув Звенигорові його інструмент.  Зрадів музика, по струнах вдарив. Грав-грав, та його дядько зупинив.  – Чи не бажаєш, небоже, послухати, як наша сусідка грає?  – Залюбки, – відповів Звенигор, а сам собі й міркує: "Краще за мене на бандурі ніхто грати не вміє".  Покликав дядько сусідку. Зайшла на подвір’я білява й синьоока дівчина-красуня з бандурою, чемно привіталася і тихо запитала у парубка.  – Яку б пісню хотів послухати?  – Ну, яку... – задумався парубок. І хитро посміхнувся: – А розкажи мені, люба, як наш Дніпро-Славута шаленіє, коли гнівається. Зможеш?  Дівчина зашарілася до сліз, але, як заграла, то Звенигор завмер. Дивні звуки полонили його й понесли у невідомість страшні спогади. Він знову чув ревіння бурі, клекіт води, скрипіння човника...  – Чи не навчиш мене так грати? – попрохав він юнку.  Знову торкнулася дівчина струн бандури й показала Звенигору, як тримати пальці. До ранку сидів парубок, раз за разом награючи дивну мелодію.  Коли зійшло сонце, на подвір’я тихо зайшла синьоока красуня-сусідка.  – Благаю, виповніть моє прохання, – звернулася вона пошепки до молодого музиканта. – Якщо згадаєте мене, коли потрапите додому, то опівночі, на повний місяць, заграйте ту мелодію, якої я вас навчила. І позвіть: "Найдена!" Ось і все.  Здивований, Звенигор хотів було розпитати дівчину, але у вікні з’явився дядько, і красуня втекла.  Поснідавши, вклонився парубок хазяям, за гостинність подякував і сказав, що вже час йому до родини своєї повернутися.  – Сідай на човника, який тебе сюди привіз, – відповів дядько, – і згадай рідне село. Сила твого бажання поверне тебе додому.  Попрощався Звенигор з тіткою, а вона йому ліки для дідуся дала. Потім пішов він до човника, вмостився в нього та й сидить.  – Ти, небоже, часом нічого не забув? – гукнув услід дядько.  – Та я... – знітився молодий музикант, пригадавши красуню-сусідку.  – Нічого, небоже, якось буде, – таємничо посміхнувся дядько. – Ну, бувай здоровий!  І тільки він так сказав, як піднявся сильний вітер, підхопив човника і поніс від острова. Течія сильно відхилилася ліворуч і, круто звернувши, спрямовувалась у гирло чорного виру. Заплющив очі Звенигор, а коли розплющив, то побачив, що човник прямує до знайомого берега, на якому стоїть його село.  Зраділи рідні Звенигору, бо вже й не сподівалися його живим побачити. Розказав він про свої пригоди, дідусеві хворому ліки віддав. Той випив – одразу пожвавішав, люльку запалив, перепитує:  – То як, кажеш, ім’я тієї жіночки?  – Марися.  – То це ж донька моя старша, – аж підстрибнув дід. – Вона, сердешна, з туги за своїм нареченим, якого татари у полон забрали, померла. Давно це було, ти ще й не народився.  Подивувалися батьки та родичі, пораділи, що син та онук до них повернувся, та й далі живуть. Надумали батько з матір’ю Звенигора з гарною дівчиною одружити. А він: ні та й ні! Все ніяк красуню з острова Праведних Душ згадує – забути не може.  Засумував парубок, нічого йому не до душі – ні пити, ні їсти, ні з друзями-парубками гуляти. Все на березі сидить, на бандурі грає.  От якось опівночі, при повні сидів він під калиною, згадував чарівну юнку і несподівано наче голос її почув: "Коли потрапите додому, то опівночі, на повний місяць заграйте цю мелодію, якої я вас навчила. І позвіть: Найдена!"  Схопив Звенигор бандуру, й заграв щосили. Ураз почулося ревіння бурі, клекіт води, скрипіння човника... А коли згасли останні звуки, закричав: "Найдена!" Усю тугу своєї любові вклав у цей заклик. І дивиться: пливе по річці човник, а в човнику його дівчина сидить.  Невдовзі побралися молоді. І я на тому весіллі був. Юшку дірявою ложкою їв та горілку дірявою чаркою пив. Ой, і веселий же потім був!

 На березі Славути-Дніпра жив молодий рибалка Василько. Вранці на легенькому човні виходив на риболовлю, вдень відносив рибу до найближчого села, ввечері налагоджував сітку, а вночі сидів на березі під вербою і грав на сопілці. Якось умостився Василько під улюбленою вербою, дістав сопілку, підняв очі й замилувався. Небо над ним, наче килим синій шовковий. По ньому, ніби каміння коштовне, розкидані зорі ясні, а місяць – мовби срібна таріль блищить. Тут і соловейко затьохкав. Боже правий, як же гарно він співав! Заслухався Василько, тихо сидить, навіть ворухнутися боїться – щоб маленького співця не налякати. Та що це? Чує Василько, як до соловейкового приєднався чийсь ніжний голос. – Хто це? – дивується молодий рибалка. Аж бачить: берегом дівчина йде. І така гарна, що очей не відвести. Тоненька, неначе тополя молода, личко біле, чорні брови на високому лобі шнурочком вигинаються, на щоках тінь від густих вій, а довгі золоті коси аж землі торкаються. Йде дівчина тихо – наче пливе, що й травичка під її ходою не ворухнеться. Йде й співає. Та так жалісно! Здивувався парубок, бо ніколи не бачив такої краси. – Ти хто? – скрикнув. Зойкнула дівчина і кинулася навтьоки. Молодий рибалка за нею, та де там! Зникла красуня, як і не було. Шукав її Василько всю ніч, гукав, молив показатися, не знайшов... Наступного дня ледь ночі дочекався. Сів під вербою – жде. Не з’являється дівчина, що поробиш? Взявся він тоді за сопілку, заграв мелодію сумну, ту, що дівчинонька учора співала. Закінчилася мелодія – дивиться: чарівна незнайомка поруч стоїть. Зрадів Василько, взяв дівчину за руку, біля себе посадив. А вона ж холодна! – змерзла, чи що? Почав її юнак розпитувати, звідки вона, де живе. Незнайомка питає: – А не злякаєшся, козаче, якщо про мою долю дізнаєшся? Василько запевнив її, що і чортів з пекла не злякається, якщо вони сюди завітають. Ось дівчина і розповіла, що звати її Оксана, що колись, ще сто років тому, з батьком та матір’ю мешкала вона у сусідньому селі. Влітку, саме коли їй сімнадцять років виповнилося, напав на село великий загін татарський, почав селян грабувати, домівки палити, старих та малих вбивати, а молодих та здорових у полон брати. Рідну матусю татари полонили, а батько їй на допомогу кинувся – тут його й вбили. Сама Оксана, відбивалася від поганих, скільки сил стало, а потім кинулася навтьоки, от на березі ріки й опинилася... – Вирішила: краще пропаду, ніж у полон піду до  . Та й з розгону у річку шубовснула. Отак я і стала русалкою. Живу тепер разом із сестрами-русалками у глибокому вирі й сумую за свіжим повітрям та рідною землею, – закінчила розповідь Оксана. Василько їй про себе розповів. Так і сплив час за розмовами. – Чи побачимось ми наступної ночі? – попрохав молодий рибалка. – Живим не можна товаришувати з мертвими, – похитала головою русалка. – Це вкорочує людині віку. Я не хочу спричинити тобі лихо. Але парубок наполягав, і вона погодилася. Кожної ночі зустрічалися рибалка із русалкою. Палко покохали вони один одного. Став тоді благати Василько русалоньку: – Залиш своїх подруг, увійди господинею до моєї хати! – Ти гадаєш, що це так легко? – сумно відказала русалонька. – Але ж можливо? – не вгамовувався парубок. – Майже ні. – Задля тебе я готовий усі   на дірявому човні перетнути! Серце своє тобі віддати! Невже сила нашого кохання не переможе всі скрути? Ніжно посміхнулася Оксана. – Завдяки твоїй любові я почала відчувати дихання живої людини. Іноді здається, що серце от-от заб’ється. Але, щоб я воскресла, ти повинен пройти важке випробування. – Яке, кохана? – Чи готовий ти терпіти біль? Готовий чекати? – Готовий! – скрикнув Василько. Тоді простягнула Оксана парубкові ніж гострий. – Дай мені краплю своєї крові. Я прикладу її до серця. А тобі доведеться три роки носити цю каблучку, дивовижними самоцвітами вкриту. Як одягнеш її – відчуєш, що наче у полум’ї гориш. І нічим той жар не втамувати, водою не залити, землею не загасити. Витерпиш – на цьому ж місці через три роки зустрінемось. Відчуєш, що немає більше змоги терпіти – зніми каблучку. Але тоді ти мене ніколи не побачиш, – попередила русалка. Не роздумуючи, полоснув себе Василько ножем гострим, впали краплі крові на дівочу хусточку. Приклала Оксана її до серця, одягла на палець коханому каблучку, дивовижними самоцвітами вкриту – і здригнувся парубок від жару пекельного. А дівчина тієї ж миті зникла. Підійшов Василько до ріки, руку з каблучкою у воду опустив. Не втамовується біль. Ледь до хати дошкандибав... Минув рік, другий почався. Чекає молодий рибалка Оксану, нестерпний біль йому кров палить, кістки плавить, а він все свою любу пригадує, на березі сидить, на сопілці пісні для неї грає. Ось і третій рік минув. Прийшов Василько на берег, чекає. Коли сонце сіло за обрій, почув він спів сумний, зойки жалібні. Захвилювалася вода у річці, завирувала. Піднялася з води кохана Оксана. І така гарна, що очі вбирає. Тоненька, наче тополина, личко біле, чорні брови на високому лобі шнурочком вигинаються, на щоках тінь від густих вій, а довгі золоті коси аж землі торкаються. Вийшла на берег, до ріки повернулася. Вклонилася низенько і тихо вимовила. – Прощавайте, сестри. Я вас ніколи не забуду. – І до Василька: – Здоров будь, любий! Обійняв Василько дівчину й почув, як б’ється її серце. Побралися молоді. І з того часу жили довго і щасливо. Тільки я, бідака, щастя не маю, свою долю шукаю, поміж хат тиняюсь, сльозами вмиваюсь, бо ж мені перша хазяйка чарку не наливала, а друга – хлібця не давала. Тепер сиджу на колоді, у чужому городі, вам – казка, а мені – ковбаска.  «Невірою» або «невірними» українці, християни за віруваннями, називали татар, мусульман.  Пороги – йдеться про Дніпрові пороги. Їх було дев’ять: Кодацький, Сурський, Лоханський, Дзвонецький, Ненаситецький, Вовнизький, Будильський, Лишній, Вільний.

 Коли вже те в Бога й діялось, але стояла на березі Славути-Дніпра, нижче острова Козацького, потужна фортеця з невеликою слободою при ній. У тій слободі жила дівчина. Звали її Орися.   Батьки в Орисі давно померли, а інших родичів не було. От і довелося небозі стати служницею в одного жадібного пана, щоб так-сяк прожити. Хоча, як там проживеш? У лахміття вдягалася, у хліву спала, всю важку та брудну роботу справляла. І раділа, коли пан суху скоринку кине, подейкуючи: «Тобі, ледарці, й цього забагато. Ич, які щоки на моїх хлібах наїла!»  От якось пан прискіпався до Орисі і навіть сухої скоринки не дав. «Не заслужила, така-сяка, – каже. – А щоб я тебе батогами не пригостив, виший для моєї нареченої рушника. Щоб були на ньому квіти срібні та півники з золотими гребінцями. І щоб уранці ті квіти розкривалися, а півники – кукурікали».   Нічого не вдієш. Погнала дівчина панських гусей до річки, сіла й заплакала.   – Навіщо, – вимовляє, – рідна матусю, ти мене одну, беззахисну, полишила? Що ж мені робити? Як той рушник шити-вишивати, коли у мене навіть голки немає?  Сидить Орися, у річку гіркі сльози ронить. А по річці стежечка золота вистилається, прямісінько до сонця. І бачить Орися, що йде по тій стежці Сонячний чоловічок.  – Добридень, Орисю, – вітається. – Я твоєї матусі посланець. Просила вона передати тобі оцей рушник. І подає дівчині точнісінько такий рушник, як пан вишити звелів.  Зраділа дівчина, подякувала чоловічкові, наказала матусі уклонитися і до пана побігла. Віддала йому рушник, він зрадів, у скриню заховав і говорить:  – Вміла рушника вишити, умій і чобітки для моєї нареченої пошити. І не прості, а сап’янці, з золотими підборами і щоб як ступить моя наречена крок, то в неї з-під чобітка злотий вискакував. Інакше отримаєш батогів!  Пішла Орися до річки, сіла й заплакала.   – Що ж мені робити? –  . – Як ті чоботи пошити, коли в мене навіть сап’яну немає?  Сидить, у річку гіркі сльози ронить. А по річці стежечка золота вистилається, прямісінько до сонця. І бачить Орися, що йде до неї по золотій стежці Сонячний чоловічок.  – Добридень, Орисю, – наче душа до душі говорить. – Я твоєї матусі посланець. Просила вона передати тобі оці чобітки. І простягає дівчині точнісінько такі чобітки, як пан пошити звелів.  Вона, звичайно, зраділа, не знає, як чоловічкові й вклонитися, матусі ласкаві слова передати наказує. Взяла чоботи – й до пана. Він подивився, за пазуху чобітки сховав і сичить.  – Бачу, погана служнице, що ти ліньки справляєш. Де, така-сяка, до цих чобітків шовкова суконька, лебединим пухом прикрашена, морськими перлинами та коралями шита? І щоб до обіду впоралася. Інакше скуштуєш батогів!  А самому з думки не сходить:   – Як проста дівка такі дорогоцінні речі зробити зуміла? Мабуть, їй хтось допомагає. Ну ж бо, дізнаюся, та цього умільця до роботи приставлю. Розбагатію, з королівною заморською одружуся, сам королем стану!  Пішов за Орисею потихесеньку та у кущах сховався. А вона, бідна, біля річечки сіла й плаче, гіркі сльози ронить. А по річці стежечка золота вистилається, прямісінько до сонця. І йде по тій стежці Сонячний чоловічок, до Орисі посміхається.  – Бувай здорова, дівчинко, – благовістить. – Я твоєї матусі посланець. Просила вона передати тобі оцю суконьку. І подає дівчині точнісінько таку суконьку, як пан описував. – А ще прийми матусине благословення, бо більше передати тобі їй нічого.  Орися ту суконьку бере, до землі чоловічку тричі вклоняється, від щирого серця дякує.  – Спасибі за ласку, – відповідає їй чоловічок. – І прощавай.  Тут пан із кущів як вискочить! Схопив Сонячного чоловічка й кричить:  – Піймався, такий-сякий! Будеш віднині мені служити!  Так не вдалося панові Сонячного чоловічка втримати. Як у народі кажуть: коло носа в’ється, а в руки не дається. Спалахнув чоловічок – і пропав. І пан разом з ним спалахнув. Так і згорів ущент. Залишилася від нього купка попелу. Дмухнув вітерець, попіл розвіяв. І уздріла Орися, що на тому місці лежать рушник, квітами та півниками шитий і чобітки червоні, сап’янові.  От їй і закортіло.  – Дай, – кмітить, – вдягну суконьку та чобітки, хоч у воду на чарівне вбрання помилуюся.  Вдягла, кинула погляд у воду і застигла. Дивиться на неї з блискучої поверхні чи князівна, чи й королівна. Поки вона так стояла, їхав понад берегом значний козак. Побачив Орисю і одразу ж закохався.   – Стань, красуне, моєю дружиною, – мовить. Вона й погодилася.  Незабаром вони одружилися і жили в любові та радості все життя.   Тут тобі і казочці кінець – пішли баби у танець, за ними дідок шкутильгає, голосно промовляє: «Діло йде до кінця, до весільного вінця. А ти, друже, Богу молись, а сам трудись, бо наша казочка скінчилася – справа завершилася». * Дзвяньгати – говорити плаксиво.

 Було це за часів  . Збирав тоді гетьман Богдан військо, щоб свободу Украйні здобути. Тільки як його усіх селян оповістити, щоб до війська збиралися? І вирішив тоді гетьман по всій Украйні   розіслати. Ну, звичайно, покликав писаря, розказав йому, що і як писати. Той зробив скільки-то копій. Тоді гетьман до козаків звернувся: "Гей, дітки! Хочу я сповістити народ наш, щоб у кожному селі усі, хто сили має, озброювалися, били панів із підпанками та до лав війська козацького поспішали. Бо ж бо тільки великими силами зможемо подолати ворогів наших. Хто з вас погодиться по панських маєтках їздити, правду про діло наше святе розповідати?"  Звичайно, визвалися сміливці, і серед них козарлюга один. Його товариство Швидкоглядом охрестило. Такий спритний, швидкий та вдалий, а розумний же, Господи! Все каламбурить, каламбурить, а, бува, полковник тільки скаже: "Треба подумати, як те і те зробити", як у козака вже й план готовий є. Або все лежить, спить, або люльку палить, аж як мусять гінця посилати, обов’язково цього молодика кличуть, бо він за годину куди завгодно дійде й назад повернеться. Знали братчики, що   він, тому і зверталися за допомогою ті, кому потрібно або важке поранення якнайскоріше загоїти, або про долю жінки чи нареченої зниклої дізнатися.  Так ось, взяв Швидкогдяд універсал, за пазуху поклав, гетьману вклонився, оселедець навколо лівого вуха закрутив і пішов із табору, поки інші гінці коней сідлали.  Зайшов у ліс, тричі через голову перевернувся та перетворився на вовка-сіроманця, і як припустить! Дістався села, став людиною і до найбіднішої хатки шмигонув. Там з хазяями – шу-шу-шу! – побалакав, вони народ і запросили на околицю. Честь-честю зачитав дядькам універсал, розтлумачив, як до війська дістатися, і знов ноги в руки та гайда!  Багато міст побачив та сіл обійшов і одного разу завітав до одного маєтку панського, тільки почав до людей говорити, як сталася несподівана річ – заманулося пану на полювання поїхати. Він до лісу, а там почесне зібрання гомонить.  Ну, служки схопили Швидкогляда, перед очі панові поставили. Пан від люті аж посинів.  – Ти навіщо, такий-сякий, мою землю топчеш, моїх рабів бунтуєш? – бризкає слиною пан.  Скривився козак, наче кисле проковтнув:  – Хіба це твоя земля? І де тії раби? Це наша земля, і ми – люди вільні.  – Моя! – горлає пан. – У мене про це грамота є, королем затверджена. І всі, хто на цій землі живе – мої раби.  – Так на цій землі не тільки люди живуть, – сміється Швидкогляд. – Тут ще й вовки, лиси, ведмеді мешкають. А вже про птахів та комах і казати годі. Невже ж і вони твої раби? До речі, ти, паночку, їх про це сповістив?  – Отакої! Мені не треба цю мізерію сповіщати! – пихато відповідає пан. – Як схочу, то накажу усіх птахів перестріляти, усіх комах перебити. Я – хазяїн. Що бажаю, те й роблю. Ось зараз звелю коней з візка випрягти, а отих нікчемників, що бунтувати супроти моєї милості хотіли, запрягти. І сам у той візок всядуся.  Махнув своїм поплічникам, вони шаблюки вихопили, на людей посунули. Ну, Швидкогляд плечима повів, чубом тряхнув – пан про нього і забув одразу. Шепнув щось козак сільським ватажкам, а потім у лісову хащу подався.  Панові ж служники повипрягали коней, а замість них самих старих та шанованих дідів повпрягали. Пан зареготав, у візок всівся й горлає.  – Ну ж бо, мої коники прудконогі, біжіть до болота. Ми там полювання на комах влаштуємо. Хто більше комарів спіймає, тому ласкаво дозволю у своєму лісі мухомори збирати. Дивіться, – загрожує, – якщо будете повільно рухатися, то скуштуєте батогів.  Перехрестилися дідки і мерщій до багнища. Та так швидко, що слуги панські повідставали.  А Швидкогляд у цей час за кущем тричі через голову перевернувся і перетворився на комарика. Полетів до болота, зібрав комах до дідька лисого, навчив, що робити, і далі полетів.  Прилетів до барлогу ведмежого, тричі через голову перевернувся і перетворився на ведмедя. Заревів так, що кудлач із домівки вискочив, наче ошпарений. Зібралися й інші тварини. І з ними чаклун побалакав, чомусь навчив та й знову тричі через голову перевернувся і перетворився на сокола. Полетів сокіл, заклекотів; зібрав таку зграю, що й за сім п’ятниць не перелічити, і птахам завданнячко дав.  У цей час приїжджає до багна пан.  – Тпру! – репетує. – Нумо, коники, біжіть, комах ловити. – Дідки й порозбігалися.  Сидить пан у візку, зітхає. Відкрив рота, а туди комарів налетіло! І кожен за язик ужалити намагається. Інші комарі теж гав не ловлять, куди заманеться пана жигають. Дзижчать: "Не раби ми тобі, пане, не раби!" Він спочатку одмахувався, а потім з візка зіскочив. "Рятуйте!" – галасує.  Тільки з візка зіскочив, як бачить – ведмідь до нього прямує, а за ним і лиси, і зайці, і білки, кого тільки нема. Пан навтьоки. Та де там! Спіймали його, заламали, і – лясь! лясь! – давай сердешного хворостинити. Хто по спині, а хто і нижче. Товкли його, товкли, аж втомилися. "Ну що, – питають, – більше не будеш нас зневажати, своїми рабами обзивати?" Дивляться: а пан ледь живий лежить. Ну, то й звірі у своїх справах і порозходилися.  Хотів пан встати, та ноги в нього підгинаються, дрижать, от він накарачках з лісу й почвалав. Аж звідки і взялися птахи. Такого галасу наробили, аж луна розляглася. А він чує: "Не раби ми тобі, не раби!"  Виповзає пан з лісу, а там люди стоять, гиготять, аж за боки взялися. І виходить вперед Швидкогляд, посміхається люб’язно.  – Що, – каже, – паночку, отримав розуму через задню браму? Чия це земля, відповідай!  – Ваша, – шепоче пан. – І ви всі вільні. Тільки життя, життя даруйте!  Козак йому:  – Щоб сьогодні ж усім вільну дав, бо як повернуся, то замало тобі не буде.  Пішов собі Швидкогляд далі, по інших містах та селах, поніс звістку радісну про волю народну.  Пан той, бають, не збрехав, у той же день усіх селян звільнив, гроші бідним пороздавав, а сам до Англії подався. У них, англійців, усюди лад, ні комахи, ні звірі, ні птахи не розмовляють; хіба що папуги у цирку. А це ж зовсім інша справа.  Чи правда воно, чи брехня – не знаю. За що купив, за те й продаю.  Великий гетьман – гетьман Богдан Хмельницький.  Універсалом називається документ, що у феодальній Речі Посполитій і на Україні XVI-XVIII ст. мав характер публічно-правового акта (маніфест, жалувана грамота й ін.)  Химородник – так називали віщунів, характерників на Запорозькій Січі.

 Жив у нашому селі Сабадаші чоловік на ім’я Охота. І був у нього синочок, якого звали Гандрей. Хлопчина ріс розумний і меткий – все, бувало, сидить коло бандуриста чи лірника на майдані і слухає, що той оповідає про Байду, чи бідних невольників, або про Марусю Богуславку. А опісля на вигоні збере кругом себе дітей, та й переказує їм усе те, а ще й додасть від себе, щоб цікавіше було. Або назбирає всякого залізяччя під кузнею, паличок настругає ножем і все собі щось майструє. Та добре було б, аби щось путнє майстрував: чи то граблі, чи то терницю до конопель, чи хай навіть ложку – так ні! Все ото робить птахів якихось, вітрячки або коліщатка. Докупи складе, а зверху вітрильце маленьке із ганчірочки вчепить. Каже:  – Хочу такого возика зробити, щоб сам їздив. Поїду на ньому за край землі, подивлюсь, які там чудеса бувають.  Ну що з нього візьмеш – мале, дурне. Де це хто бачив, щоб віз сам, без коней або волів, їхав? Нема, щоб, як людські діти, якогось доброго діла вчитись. Людські діти все до пуття роблять, та ще й себе глядять – у гурті не зівають. Де що до рук запопало, то вже не видереш! А цей – ну чисто легейда. Що хто не попросить, те й віддасть. Або ще й хлібчиком поділиться з песиком якимось. і в кого воно вдалося таке? За це його сільські діти не любили, ніхто з ним не товаришував, хіба що сусідська Гапочка. Ото посідають на колоді ввечері, комарів гілкою відганяють, на зірки дивляться та все собі сміються. і що там вони в тих зірках знайшли? Краще б ото дивився, як Лейба у шинку хазяйнує, та й комерції вчився – все б до якогось діла пристав.  Так от, зайшов до нас у село на Великдень сліпий лірник, та й сів співати під церквою, а далі почав казки розповідати про Бову- королевича, про Лугая, та про Котигорошка. А Гандрей усе слухає та запам’ятовує. Насамкінець лірник розповів казку про скарби, що запорожці у плавнях ховають або в лісах закопують, і які там коштовності лежать.  «-А козаки тоді лясські льохи розбивали,  Серебро-злато на три часті паювали.  Первую часть брали-на церкви накладали,  На святого Межигірського Спаса.  А другую часть поміж собою паювали-  Пили-гуляли,гопака затинали.  А третюю часть брали,очеретами сідали  І гарно ті скарби ховали!»  Гандрей слухав-слухав, та давай діда просити ще повторити, а далі ще, та все про скарби випитує, та про каміння дорогоцінне, та про дукати і таляри золоті, та про шаблі і ятагани, золотом куті, та про намисто із перлів та діамантів.  «-І на тому місці дерево примітне саджали,  Або каменем великим прикладали  І закляття всякі таємні промовляли.  А там коштовностей всяких-  І золота ,і срібла,і талярів срібних і червінців  Неміряно-нещитано…»  Відтоді Гандрей змінився – все йому з голови ті скарби не йдуть, все ввижаються гори коштовностей та золота. і почав Гандрей скарб шукати. День і ніч все по лісах бродить та ями копає. Де якесь таємниче місце знайде – то вже й перериє. і все йому ввижається, що от-от він скарб знайде. Так уже рік минув, потім другий, потім ще…  Дядьки в селі, як кому треба криницю чи погріб викопати-то Гандрея кличуть:  – А знаєш, Гандрею, там он у мене під вишнею дід мій банячок із грошима закопав, та глибоченько…  То Гандрей прийде та лопатою довбе ту яму, а дядько ходить та заглядає, чи досить йому вже. А як дориється до води, тут хазяїн і каже:  – Чуєш, хлопче, то я забув трохи – не тут дід мій скарб закопав, а в іншому місці.  Гандрей тільки зітхне, збере свої лопати і заступи, та й іде далі скарби шукати.  Гапочка плакала та вмовляла його, щоб покинув те все, бо люди з нього сміються, роки йдуть, а Гандрей усе дурницями займається: ні тобі хазяйства немає, ні тобі ремесла якогось, тільки лопатою орудує, як козак шаблею.  А Гандрей все відповідає:  – Ось побачиш, як знайду скарб – тоді вже ніхто з мене сміятися не буде. Тоді з грошима і золотом я все зробити зможу, щоб мене люди добром згадували!  От якось копав Гандрей під дубом у Грековому лісі, та під вечір сів спочити. Коли це раптом-задвигтіло,зашуміло! І виїжджає із хащів панок на коні. Кінь як змій – аж виграє під сідлом золотим, та копитами креше, вороним боком вилискує. А панок у жупані червоному, пояс золотом карбованим міниться, перо на шапці самоцвітом прикрашене. Всім панам пан! От тільки очі у нього якісь страшні – наче темні чорні провалля, а в них вогник червоний блимає.  – То що, Гандрею, – питає панок, – відкопав скарб чи знову черепки старі попалися?  Мовчить Гандрей,голову нагнув, ногою в поросі пише- бо що тут скажеш? Нема скарбів, хоч плач.  – А хочеш, хлопче, я тобі підкажу, де скарб лежить?  – Хочу,хочу ,панночку!  – Але умова, – каже панок, – як скарб візьмеш – то продай. Половину грошей віддаси мені. Але прийду я по них не зразу, а через рік-два або й три. Прийду несподівано для тебе, але щоб гроші тут таки були напоготові – рівно половина твого багатства.  Гандрей подумав-подумав – неначе все чесно, та й погодився.  От панок йому і розказує:  – На полі під Охматовом стоять дві високі могили – одна козацька, а друга яничарська. На козацькій могилі калина росте, а на яничарській – осика. За десять ступнів від осики лежить чорний камінь. Вночі треба сісти на той камінь і чекати. Де вогник зблисне,там на тій могилі і копай. Але копати треба вкраденим заступом. Що там знайдеш -забирай і швидше біжи звідти. Та гляди – нікому про це не розказуй і мене чекай з половиною грошей.  От Гандрей так і зробив, як панок сказав. Украв у сусіди заступ, знайшов могилу з осикою, знайшов камінь, сів і чекає. Коли це – блись-блись! – синенький вогник затанцював Гандрей туди, та давай копати. Вибахкав здоровенну яму. Дивиться- наче дошки якісь лежать. Він їх підважив, а там нора! Поліз Гандрей у ту нору, свічкою присвічує. А в кінці – кімната велика прокопана, під стінами лавки стоять, а на них кружком сидять яничари із ятаганами та списами у жупанах кольорових, золотом гаптованих. Шкіра на лицях висохла, волосся сиве, тільки очі виблискують. А перед ними лежить купа коштовностей: перли, діаманти, горщики із золотом, шаблі, у самоцвіти оправлені.  Побачив Гандрей яничарів і все те і злякався. А найстаріший яничар засміявся та й каже:  – Прийшов-таки? Ну хапай, що донесеш! Та служи золоту так, як ми служили! Бери – не бійся, не зачепимо!  Гандрей похапав у мішок, що зміг підняти: золота, перлів і самоцвітів, та й поліз нагору. І скільки ліз, стільки і чув сміх яничарський. Виліз хлопець, а за ним могила затряслася, захиталася, та й яма завалилася, аж загуло.  Притяг Гандрей скарб додому, по лавках розіклав, та й тішиться – ото вже багатство, ото вже щастя! Тепер можна і зажити!  „Ну вже добра людям нароблю – хай тільки-но продам усе та з панком розрахуюся”, – думає хлопець.  Почав Гандрей золото та перли потроху панам продавати, став уже у самоцвітах і коштовностях розбиратися та їм добру ціну складати, став з панами знатися та багатіти. Збудував хату добру, а в ній склеп камінний, щоб грошики складати. Та все мішки червінцями напихає. Бо може, вже завтра панок приїде по гроші, то треба, щоб їх більше було – бо ж забере половину, а ще треба грошей багато, щоб було за що людям добро робити. „Ну, – думає Гандрей, – ще трошки вторгую, та и досить, – тої половини мені вже вистачить. Ще трошки-і вже почну добро робити!”.  А потім знову порахує червінці, в руках їх потримає, крізь пальці пропустить – і так йому шкода цих грошей стає: «Невже оце я стільки років тяжко працював, такого страху натерпівся, щоб зараз таке багатство втеряти?! А ну ще трохи наскладаю,наторгую- а тоді вже, як панок прийде, то мені більше зостанеться!».  Став Гандрей золотом та самоцвітами гендлювати – купляти та перепродувати. Уже й товаришів собі знайшов не простих, а багачів – пана Радзієвського, та поручика гусарського,та гендляра Соломона та Бабанського сотника. Щодня вони до нього приїздять, та все хвалять, та величають. Аякже ж – на його гроші вип’ють, погуляють, у шинку повеселяться, ще й на завтра напросяться.  От якось сидять вони у шинку та Гандрея вихваляють, який він добрий та як він для людей старається. А Гандрей слухає та думає: «От де друзі! От люди! Може, вони мені щось порадять, як з тим панком бути?»  Розповів Гандрей про скарб, про панка, та про умову, та про те, як гроші жалко віддавати, хай навіть і половину. Раптом бачить – і у пана, і у поручика, і у гендляра з сотником в очах вогник червоний загорівся, а очі як провалля чорні стали! Оглядається Гандрей, а кругом нього замість його друзів панки сидять, та всі на одне лице – що тоді в лісі зустрічав. Розреготався панок у чотири горла, та й каже:  – А ти, хлопче, так нічого і не зрозумів? Усі ці гроші і так мої! І що ти там вторгуєш, все одно до мене повернеться. Служи ж цьому золоту, як я служу!  У Гандрея волосся сторч стало! Перед ним то панок, то яничар сміється, то гендляр, то сотник. І у всіх вогник червоний в очах горить! Всі закрутилися і пропали, тільки у вухах у Гандрея регіт чортівський стоїть.  Коли це глянув Гандрей у дзеркало – аж у нього очах той самий вогник розгоряється-та дужче і дужче!Ось-ось на панка перетвориться!  Аж серце від страху зайшлося в Гандрея.  «Ну, стривай,нечистий, не будеш ти моєю душею володіти – я не тобі і золоту, а людям служитиму!»-, скрикнув хлопець.  Кинувся Гандрей чортівське золото з хати викидати – та де там!  Липнуть червінці до рук,із живим м’ясом не відриваються!  Вхопив тоді Гандрей мішка із скарбом,щоб все разом гамузом подалі закинути – а мішок і приріс йому до спини як горб золотий! До землі Гандрея нагинає,вогнем плечі пече.  Пробував Гандрей мішка того скинути,пробував розрізати – а той як тіло живе болить!  Ніхто зарадити не може-ні знахарі,ні лікарі,ні священники!  Шукав Гандрей того панка і вдень і вночі ,щоб те золото йому віддати,та де ж його знайдеш?  Коли це дивиться Гандрей – біля церкви той самий лірник старенький сидить,що казки оповідав.  Упав Гандрей на коліна перед дідусем,розказав про горе своє,про скарб яничарський,про панка на коні вороному…  Вислухав його лірник ,та й говорить: «Ох, дурне ти,хлопче,зробив. Але допомогти можна,бо ще не втратив ти душу свою. От,лишень, скажи мені-що ти поганого вчинив перед тим як золото брати?»  «Ну,лопату в сусіда вкрав,»-каже Гандрей.  -« Ну то біжи поверни,та вибачся! А потім вночі йди до тої могили. Нечистий сам примчить за твою душу боротися,бо владу над тобою після цього втратить. Та гляди ж мені – не бійся! Згадай,що ти козацького роду. А козакові чорта боятися не личить! А там-Бог допоможе. Та і я поряд буду.»  Побіг Гандрей,вибачився перед сусідом. Обіцяв лопату повернути як знайде-бо там-таки коло могили і покинув,коли скарб забирав.  Трошки легше стало мішка тягати.  То вже ж не може Гандрей ночі діждати.  Причвалав до могил,та й на камінь сів.  А опівночі зацокотіли копита-примчав панок на коні вороному. Навколо нього гроші золоті вихором кружляють-то вгору підлетять,то по землі в’ються як сніжинки.  «То що ,Гандрею ,- каже панок,- бачиш скільки золота мені люди приносять службою своєю?А ти що зробив?! Га?! Навіщо перед сусідом вибачався ,угоду нашу порушував? Чи варта та лопата хоч одного червінця? А у нас з тобою-он їх скільки! На,потримай їх,перебери,дзвін їх золотий послухай – от де радість і щастя з насолодою! Ще не пізно все назад повернути! Візьми,та служи золоту вірнесенько,як раніше служив!»  «Ні! Не буду я йому служити! Як сам не хочу-то ніхто не примусить! »- каже Гандрей.  «Добром не хочеш – бідою присилую!»- засичав панок.  «Гляди щоб пуп не розв’язався козака присилувати,- насупився Гандрей,- так припечатаю,що тут тобі і жаба цицьки дасть!»  «Хе-хе,- засміявся панок,-куди тобі,злидню порепаний, зі мною силою мірятися!»  Вдарив кінь панський копитом у землю-як грім прогримів!  Здригнулася,застогнала земля- і за панком військо яничарське із могили встало. Ятаганами виблискує,списами їжачиться,мушкетами націляється.  « Ну що,злякався?- регоче панок,-Де та сила візьметься ,що мою силу подужає?»  «А ось де!»,- Гандрей відказує,та як гукне: «Пугу-пугу! Козак з лугу!»  Задвигтіла козацька могила –і перед яничарами козацьке військо як мак зацвіло!  Коні іржуть,шаблі бряжчать,пістолі клацають,корогви на вітрі мають.  А попереду-кошовий. Ну геть чисто як той лірник! Тільки молодий. Он ще й ліра біля сідла приторочена і очі сміються.  – Ну що,хлопче,пристаєш до коша нашого?  – Прийміть ,батьку!,- впав Гандрей на коліна.  -А чим же воювати будеш?- питає кошовий,-« Бачу і шаблі у тебе немає.»  Гандрей- туди,сюди. Дивиться – лопата землею притрушена. Та що він покинув тоді біля могили.  Вхопив Гандрей лопату: «Ось моя шабля!»  «Ну що ж, добра зброя! Замашна,- сміється кошовий,- « Ану,писарю ,пиши Гандрея Охоту до Уманського куреня!»  Звівся кошовий в стременах : «Ну,дітки мої,в останній бій ідемо! Не за багатство прокляте,не за ставочок зариблений,пасіку добру,чи хутірець порядний! А за славу козацьку і в оборону люду нашого! Тож повикидайте гроші – дукати золоті,та таляри срібні,та камені коштовні,та жупани золотом гаптовані,щоб не було у вас страху за кишені свої! А тільки страх честь свою козацьку в бою втеряти ,та ворога злякатися!»  Тут же козаки золото з кишень в багнюку вивертали , кармазинові жупани під копита скидали і шаблі догори здіймали!  А Гандрей за мішка свого лапнув-а він з плеча як пушинка злетів!  Розмахнувся Гандрей мішком- та гарненько пана по голові і поцілив!  Гепнувся панок в болото,розкотилося золото по землі. А яничари ятагани і списи покидали і кинулися те золото хапати-визбирувати,та один в одного віднімати!  Куди там вже до бою ставати!  Вдарили тоді мушкети козацькі,шаблі задзвеніли,коні заіржали.  Хвилею козаки на яничарів накотилися. Бій розпочався.  А Гандрей добру силу в руках має-  Лопатою ворогів гарненько пригощає!  Десятками на землю валить-побиває,  До панка дорогу прочищає!  Панок палашом своїм золотим затулився.  Та куди ж тому золоту проти лопати доброї,у кузні кованій,у воді джерельній гартованій і з держаком із ясена тесаного!  Притулив гарненько Гандрей лопатою пана-обсипався той порохом на землю. Тільки палаш зігнутий задзеленчав.  Тут –таки і військо пропало і гроші крізь землю пішли.  Тільки з яничарської могили виття люте почулося,а з козацької-сурми заграли.  Ледве стоїть Гандрей,та лопату сусідську в руках стискає . Все оговтатись не може.  Над ранок добився Гандрей додому. А там-ні палат кам’яних,ні золота ,ні коштовностей!  А він тому і радий,а він і радий!  Аж стрибає від радощів,що позбувся скарбу чортівського.  А лопату сусід йому після того і подарував.  Гандрей став нею сади людям розводити,та криниці копати. І грошей за те не брав ніколи.  З Гапочкою одружився, дітей народили,козаків з них виховали працьовитих добрих і хоробрих на радість собі і людям.  А як старий став,то серед села липу посадив і просив громаду в пам’ять про себе те дерево не рубати – нехай росте.  Так до цих пір серед дороги у нашому Сабадаші липа Охотина стоїть- висока та широка. Усі її об’їжджають то справа, то зліва,а рубати ніхто не сміє.  Бо то пам’ять про людину добру.  Отож не збирайте багатства на землі а лиш на небі.

 Вночі на Андрея хлопці в селі бешкетують. Кому новісінькі ворота дьогтем вимажуть, кому дрова розкидають, а кому і воза на хату витягнуть. Стоїть тоді на ранок хазяїн, потилицю чухає, а зробити нічого не може – бо на Андрея парубкам усе дозволено.  А хто своє хазяйство боронити стане, то може і по шиї заробити, хіба що від хлопців відкупиться відром горілки.  От і у нас якось на Дячуківському кутку хлопці веселились: Івану Вариводі тина аж у город затаскали, дядьку Павлові коней зі стайні повипускали, а сільському голові – кабана в собачу буду запхали. Наче б то усі діла переробили, а ще тільки пів-ночі пройшло. Місяць світить, сніг порипує, морозець веселить. Додому йти ще ніби ранувато.  От парубоцький отаман і гукає: „А ну, гайда через лід на той беріг у Корчі до діда Тимоша! Нехай на казки розказує!”.  А у Корчах, просто серед лісу стояла маленька дідова хатина, а сам дід знав безліч казок і був дуже веселий. Одна біда була в діда: ноги мав криві та кульгаві – наче тримав щось між коліньми. То, бувало, хлопці, жартуючи, дражнили старого:  – Діду Тимоше! Оно-го дивіться, з-під вас коня вкрали, а ви ще й досі їдете!  – А, їхала б по вас лиха година – вздовж і впоперек! – лаявся дід.  Та от, поки я вам про діда оповідав, то парубки вже через річку перейшли і до хатини добралися.  А дід Тихіш гарно піч кізяком витопив, та й на лежанці спав. Дим валує, лежанка тепла – добре дідові спиться.  Коли це хлопці давай у двері гамселити: „Діду! Вставай казки розповідати!”.  – От зараз встану, та віжками потягну через спину! (А дід таки міг і віжками, чи батогом гарно шмагонути).  Але з печі не злазить, а двері міцні – дубові – бий скільки влізе.  Били – били хлопці чобітьми – немає діла, не відчиняє дід.  – Ну стривай, вражий діду, ось ми тобі покажемо!  Залізли хлопці на стріху, та й запхали у комин шапку, гарно затовкли, кулаками забили, а двері колодою підперли.  От як пішов дим у хату – біда! Смердить, під стелею клубочиться, горло спирає.  Дід перше перебрався з лежанки на піл – понижче, а далі на підлогу, а потім до дверей – бо вже дихати немає чим. А двері колодою підперті – зовсім дід пропадає. Давай тоді дід сваритися – а хлопці тільки регочуть. Далі став вже проситися: „Відчиніть, бо вчадію зовсім!”.  – А казку розкажеш?  – Розкажу, тільки відчиніть!  Відчинили парубки двері, дим шапками порозганяли, холоду напустили.  Дід знову заліз на піч, а хлопці по хаті порозсідалися – казку слухати.  – От ви думаєте, що я завжди був такий кульгавий і кривоногий – так от і ні! Це мене таким папороть зробила.  – Як-то так? – дивуються парубки.  – А отак-о. Як був я ще молодий та гарний, як ви, то все слухав, що старі люди розказують про папороть. Цвіте папороть тільки раз на рік, на Івана Купала. Квітка не кожному покажеться, і не кожен її взяти зуміє. Квітка та краси невимовної. Як побачиш – то все будеш тільки про неї думати, так що і батька-матір забудеш, а станеш потім усе життя по лісах блукати та Квітку-Папороть шукати.  Квітка Папороть розквітає опівночі червоним цвітом і горить як жар. Тоді її треба зразу рвати. Але це теж діло не просте. Слід взяти з собою скатертину, на якій сім літ паску святили, ножа, яким хліб ріжуть, та ще й освячену хлібину. Скатертину треба розстелити перед собою в лісі там, де росте папороть, покласти на неї хліб та ніж і чекати. Тільки-но побачиш опівночі червоний вогник – біжи туди і зривай Квітку-Папороть. Перед цим тобі усякі жахи ввижатимуться, бо нечиста сила дуже боронить Квітку, але до святого хліба та скатертини не підійде.  Коли Квітку зірвав, треба ножем надрізати шкіру на долоні біля великого пальця, Квітку в рані затиснути і не відпускати, щоб вона там заросла. Тоді усе знатимеш: що де на світі робиться, де який скарб лежить і що думає про тебе сусідка.  Після цього треба бігти додому, щоб устигнути повернутися, доки півні не проспівали. Але головне – не оглядатися. Бо як оглянешся, то нечиста сила тебе впіймає. Вона тебе буде лякати, гукати, шарпати, заважати, а ти тікай і не оглядайся!  От я і полював за тією Квіткою, коли був молодий. Знайшов у лісі найглухіше місце, де росте папороть, взяв усе, що треба, і в ніч на Купала сів чекати.  Коли це щось почало шарудіти, наче літає наді мною, якісь пики страшні з кущів виглядають, то кажани, то сови в’ються. Але я всього того не боюся, бо нічого до мене підібратися не може – святий хліб не пускає.  Раптом усе замовкло і затихло – нічого не шелесне. Дивлюсь – прямо переді мною серед папороті світло червоне загорілося, як свічечка маленька. Ніби якась дуже гарна музика заграла, чи наче щось заспівало – як ото мати дитині співає. І так мені хороше та добре зробилося, що я сиджу, а з місця зрушити не можу. Коли це раптом згадав, що треба Квітку-Папороть рвати, бо так і розум страчу, і в лісі залишуся.  Підбіг я до того світла чарівного, дивлюся – Квітка маціпусінька, як горошинка, і медом пахне. Зірвав я її, – а вона тепла, як жива. Різонув ножем долоню і Квітку в рані затис! Аж тут як зареве, як зашумить по лісі! Я ноги в руки – і тікати! Коли це попереду коріння із землі полізло, ззаду за сорочку щось почало хапати, якесь гаддя з дерев посипалося. Зліва щелепи вовчі клацають а справа костомахи з черепами танцюють.  Я все біжу, тільки кулак міцніше стискаю та ножем відмахуюсь. Тут позаду щось загукало, та все голосніше й голосніше:  – Тимоше! Стій-зупинися, бо лихо тобі буде! Стій! Озирнись!  Я знаю, що не можна оглядатися, але так кортить! Тут іззаду наче наш пан економ гукає:  – Стій, лобуряко бо канчуків на стайні скуштуєш!  Я собі біжу, бо я того економа і в селі не дуже боюся, а тут у лісі хай-но підійде! А позаду вже ніби корчмар Лейба кричить:  – Тимоше, а стій-но, я тобі горілочки солоденької наллю!  Дурний він! Хіба ж не знає, що у поході козак горілки не п’є, а лиш на землю виливає!  А тоді наче Ганька, наша сільська вдовиця-красуня що до неї наш виборний та дячок вчащають, кричить:  – Тимоше, стій, я тебе поцілую!  «Ага, – думаю, – цілуй мого рябого підсвинка, бо краще моєї Оксани у світі немає!»  Коли раптом чую – моя мати гукає:  – Синочку! Зупинися, порятуй мене!  Тут уже я не втримався, оглянувся – і ноги мої наче до землі приросли: стоїть переді мною здоровенний чорний собака, язик висолопив, з рота піна летить, а у нього на спині сидить кицька, і очі у неї червоним світяться. От дивляться вони на мене, а я з місця зрушити не можу. Раптом кицька розкриває рота і каже:  – А чого це ти, Тимоше, нашу Квіточку вкрав?! Треба за неї заплатити.  А я б радий утекти, та стою як укопаний і тільки кулака тисну. Але ж бачу, що допоки Квітка у мене в руці, то нечиста мене зачепити не годна, але й не відпускати не збирається.  – Нема, – кажу, – чим платити.  Кицька хвостом покрутила, та й каже:  – А давай так – ти з нами у карти зіграєш. Якщо програєш – віддаси квітку, а як виграєш, то ми тебе відпустимо, ще й торбу грошей дамо, самих червінців насиплемо!  Стою, думаю – що його робити? Як не погоджуся, все одно тут пропаду, бо вже всі ці потвори мене обступили і тільки й чекають, щоб мене на зубчика попробувати. Ну та дарма, щось вигадаю.  – Ну давай, вража кицько, зіграємо!  Тут-таки кажани зі зміями мотнулися, притаскали гниличок, присвітити. Кицька сіла на задні лапи, пазуряками у собачу спину міцніше вчепилася і на пеньочку карти розкидала.  Взяв я свої карти, а на них такі огидні пики намальовані, що тільки тьху! І нічого я не второпаю в тих картах. З однієї кров цебенить, з іншої попіл сиплеться, а ті смердять гірше лайна. «Ну, – думаю, – не одуриш мене, клята нечисть!»  А кицька радіє, аж підстрибує, собака ікла шкірить – посміхається. Кидає кицька свої карти на пеньок і тішиться:  – Ну що, програв?! Не маєш чим бити?!  А я і собі карти поверх котячих кидаю, та одразу ножем на них хреста малюю:  – А що, з’їла, вража нечисть?!  Кицька – круть, верть до тих карт, а взяти – зась! Хрест не пускає! Загарчала, зашипіла, заверещала нечисть, а вдіяти нічого не може. А я собі й гукаю:  – А ну, несіть мою торбу грошей!  Кицька нявчить:  – Перехитрував нас Тиміш! Тягніть йому червінці!  Тут вовча паща дає мені торбу з грошима, а я, дурний, руку за торбою простяг, кулака розкрив, а Квітка-Папороть і випала! Розреготалася нечиста сила:  – Дурний ти, Тимоше. Жадібність тебе згубила! Все міг мати, а проміняв на жменьку чужих грошей!  Тут же мене угору підняло, перекинуло і давай мною дуби та терни товкти. Так до самого дому било і ламало, аж поки межи корчі закинуло. А тут і півні проспівали. От відтоді я й кульгаю! А у торбі тільки кізяки і сміття було. От так жадібність людей губить!  Послухали-послухали парубки діда Тимоша, та й добре собі ту казку на вуса понамотували. Відтоді у нас в селі жадібних і не було. І не крали у нас, і двері на замки-колодки не замикали, а так – патичком підіпруть, щоб кури в сіни не заходили. А на столі завжди паляниця і глечик з молоком стоять, рушничком накриті. Іде подорожній через село – у будь-яку хату заходь, поїж-попий, рушничком утрись, знов патичком двері підіпри, та й мандруй собі далі. І так по всій Україні велося, поки москалі не перекапустили.  Щедра душа усім радість дарує, а жадібний – і собі не гам, і людям не дам!

 Одного разу до міста, де жив Бурчик, завітали незвичайні гості. Це були не просто гості, а справжнісінька офіційна делегація, яка відбирала учасників для якихось змагань. Гості довго про щось розмовляли з мером, розглядали фотографії автомобілів і раптом всі, як один, зупинили свій погляд на фотографії Бурчика. Мер злегка здивувався, але заперечувати не став. Він знав, що маленькому червоному розбишаці участь у змаганнях піде тільки на користь, і особисто провів гостей до Бурчика. – Привіт, друже! – Вітаю!.. – несміливо відповів Бурчик. Він не розумів ані того, хто ці люди, ні того, що взагалі відбувається. А гості продовжили ставити запитання: – Чи ти любиш подорожувати? Бурчик кивнув. – А чи готовий ти прийняти виклик і навчитися долати перешкоди разом із іншими автомобілями? Бурчик знову кивнув. – От і чудово. Чекаємо на тебе в нашому спортивному таборі. Всі подробиці тобі розповість пан мер, а нам уже час повертатися. Гості попрощалися та поїхали. А червоний запорожець з нетерпінням чекав майбутньої поїздки. Він вперше виїде за межі рідного міста, та ще й на поїзді!... Проводжати Бурчика прийшло все місто. Мер міста, дідусь Москвич і тітонька Волга допомогли йому зайняти своє місце на спеціальній автомобільній платформі, побажали щасливої дороги й пообіцяли приїхати на змагання. Прохолодний ранок червоний запорожець уже зустрічав разом із іншими автомобільчиками в гамірливому та неспокійному, немов бурхливий океан, спортивному таборі. Величезні та сильні камази, довгі та манірні лімузини, хвалькуваті з химерно розцяцькованими кузовами боліди і навіть поважливі ретро-автомобілі – всі вони з'їхалися сюди з різних міст і країн. Організатори змагань поділили всіх гостей на команди та поселили кожну в окремому великому гаражі. Сусідами Бурчика стали Камаз, Лімузин і Бо, старовинний автомобіль з Німеччини. Бурчик легко знайшов спільну мову з новими знайомими та швидко звик до розкладу. Він вчасно прокидався та засинав; у назначений час приїжджав на заправку та з задоволенням проходив техогляд у веселого італійця Дона Гвідо. Але ось цікавість свою так і не зміг приручити. Запорожець з цікавістю розглядав речі своїх сусідів, коли нікого не було вдома, а награвшись вдосталь, кидав їх, де доведеться. Камаз і Лімузин злилися, а Бо весь час тільки примовляв «Брат чи не брат, а каптан – не твоє діло». – Чого вони від мене хочуть? Що їм не до вподоби? – розмірковував вголос на березі озера Бурчик, отримавши чергового прочухана від сусідів. – Я ж не спеціально так роблю, мені просто цікаво. – Багато-багато років тому я був дуже цікавим маленьким фіатиком, – почав свою розповідь Дон Гвідо. Старий частенько приїжджав на берег озера помилуватися заходом сонця. – Я дуже любив грати в гаражі свого дідуся. Все, що мені було цікаво, я брав без дозволу, забував покласти вподобану річ на місце, а іноді й зовсім забирав її додому, не сказавши дідусю ні слова. А дід, терпляче повертаючи все на свої місця, задавав мені безліч разів одне й те ж запитання: «А тобі сподобається, якщо хтось стане твої речі без дозволу брати, розкидати або, скажімо, додому забирати?». На тому й роз’їхалися – Дон Гвідо в свою майстерню, а Бурчик до свого гаража. У ту ніч Бурчик ніяк не міг заснути – слова старого механіка не давали йому спокою. А вранці команди, отримавши карту змагань, поїхали вивчати трасу. Друзям потрібно було подолати смугу перешкод, проїхати по вузькому й довгому мосту, а потім звивистим тунелем і, нарешті, кілька кілометрів по прямій до фінішу. – Я, я... – пихтів Бурчик, – поставте мене на смугу перешкод. – Ні, мене! – не відставав Лімузин. Так би і сперечалися до хрипоти, якби в їхню розмову не втрутився розважливий і мудрий Бо. – Я, звичайно, розумію, що вам молодим хочеться себе показати. Але кожен повинен займатися своєю справою. Смуга перешкод не кращий вибір для вас обох. Цей відрізок траси по зубах тільки машинам з великими колесами. Наш Камаз легко здолає всі ями, калюжі й багнюку. Потім наступить твоя черга, Лімузине. Смугу перешкод змінить довгий і вузький міст, та тільки ти в нашій команді зможеш по ньому проїхати. Бурчик продемонструє свою вправність у тунелі. Я ж проїду останню ділянку шляху. Команда погодилась та приступила до тренувань. До дня змагань вони могли проїхати трасу з зав'язаними фарами. І ось настав довгоочікуваний день змагань. Камаз, як справжній богатир, впорався з глибокими калюжами, багнюкою і величезною ямою. Лімузин легко й граціозно проїхався мостом. Маленький верткий запорожець спритно подолав круті віражі тунелю та передав естафету елегантному Бо. Глядачі на трибунах радісно аплодують, а команди нудяться в очікуванні результатів змагань. – І що ж ти так хвилюєшся? Все одно перемога за нами! – штовхнув Бурчика яскраво-зелений болід. – Ото дивина – по тунелю проїхати… Ти б от, як я, по калюжах та багнюці! Тоді й хвилюйся собі на здоров'я! Засумував наш автомобільчик. Він так старався, а тут... – Забризкуючи брудом інших, пам'ятай, що він залишається і на твоїх колесах. – раптом заступилася за Бурчика Тітонька Волга. – Переможе твоя команда чи ні, вирішить журі. – Продовжив далі дідусь Москвич. – А ти, малюче, вже переміг! Ти багато чому навчився, перебуваючи в таборі. Тепер ти знаєш, як важливо дотримуватися правил і тримати свої речі в порядку; поважати чужу територію й питати дозволу; вміти цінувати друзів і підтримувати їх на шляху до спільної мети. Кожне змагання – це, насамперед, перемога над собою. Ми пишаємося тобою, Бурчику! Ти – наш переможець!

Розкажу вам про Якова Харченка, якого він смутку набравсь у Хмелинцях, залицяючись до Коханівни.  Приходимо ми з ним у неділю під те село. Сонечко вже низенько. Мій парубок, дивлюсь, ніби почав приставати. Примічаю мовчки… прижержав, знаєте, ходу, – примічаю: зробився мій парубок зовсім другий чоловік. Всю дорогу був такий говіркий та веселий, БУБОНІВ, ЯК МІСЬКИЙ ДЗВІН, а тут ніби води в рот набрав: і брови здвинув, і голову повісив.  – Що це, – кажу, – пане Якове, НАДУВСЬ, МОВ КУЛИК НА ВІТЕР?  – Якого там кулика ви видумали, дядьку! – пробурчав.  – Може, притомився, хлопче?  – Ні, – одрізав та й знов іде мовчки.  – Да що ж це, – кажу, – пане Якове? перше ГНАВ, НІВРОКУ ТОБІ, ЯК ВІТРІВ БАТЬКО, а тепер чого це почав приставати?  Тут якраз зійшли ми на горбок, так – невеличкий; да з його глянуть на Хмелинці – село як на долоні.  – Оддишемо, – кажу.  Сіли. Дивиться мій Яків на село, аж йому очі розбігаються; дивлюсь і я. Все знакомі місця – і хати, і садки. Славне село, якби ви бачили! Церква стоїть висока. Старий сотник якийсь її будував. Цвинтар заріс черешником да зіллям трохи не в пояс; хаточки поховались у вишневі садки. Любо, що й казати!  Сидимо, дивимось. Гомоніли люди на селі, а далі один по одному й розійшлись. Цокотали ще дві молодиці; розходились і знов сходились та все махали руками, наче горох молотили. Якби не вийшов з хати чоловік, то не розійшлись би й до світу. На селі стихло; хіба де стукне віконце, да проскочить попід ворітьми хисткий парубок.  – Годі вже, ходім! – заговорив мій Яків, ніби його підкинуло, – вже пізно. – А сам аж побілів.  – Оце мені лихо! – кажу я.  – Яке вам лихо, дядьку?  – Да що на тебе найшло, Якове? Вийшов і здоровий, і веселий, і співав, і розмовляв, а тут разом неначе тебе кип’ячем обпарено. Грошей не погубив?  Він за шапку.  – Гроші єсть, – каже.  – І гроші несеш, і дівчина дожидає, а ти як у ярмо йдеш!  Ані пари з уст.  – Переночуємо вже, – кажу, – разом зо мною у старого Кохана.  – Як їх ласка, – каже.  Закипів же й я тоді.  – Да ти, – кажу, – Якове, говори до ладу! Що ти уриваєш по словечку, ЯК ПОПІВНА НА БЕНКЕТІ? Як ти мені зараз не висповідаєшся – я тобі не Явтух Товстодуб і в старости не клич – не піду!  От він тоді й почав.  – Що ж мені, – каже, – дядечку, по тих грошах? Чи викуплять вони мене?  – Чого ж це, братіку, завів такої жалібної? Чому не викуплять? Аби гроші, то й викупишся.  – А як пані не схоче?  – А вона чому не схоче, твоя пані? нехай її батьку все добре! Чи ти де бачив таких панів, щоб їм гроші були не милі? Мені, – кажу, – не траплялись, не знаю таких.  – Е-е, дядечку! вона, мабуть, чи не ковшем їх міряє!  – Дарма, – кажу, – що ковшем міряє: вони, сії пани, на гроші такі ЛАСІ, ЯК ЦИГАН НА САЛО, братіку! їм довіку, до суду буде мало! Не журись! я сам з тобою піду до панії. І не таких бачили. Ти поклонись старому.  – Він уже казав мені: «За панського дочки не оддам. Лучче нехай іде в черниці». А як Кохан сказав, так і буде: це й мале хлоп’я знає.  – Ну, побачимо, як буде, – кажу, – недалеко вже. І хата його он біліє!    Йдемо вулицею; іще з другого кінця побачили: в хаті світиться. Підійшли; я постукав. У дворі гавкнуло цуценя; хтось одсунув віконце; да, мабуть, нічого не побачив, бо таки нахмарилось і зовсім темно було. Брязнула защіпка, і вибігла Коханівна Марта.  Що то за дівчина під той час стала, Боже мій, світе мій! Да така ж молодесенька, а красна, як маківочка! Заквітчана, в червоному намисті, сорочка вишивана, в черевичках – ну, дівчина!. як зірочка!  Вибігла з каганцем, побачила мене й Якова. «Ай, дядьку! – каже, – що це ви!»  А це, бачте, не я, а Яків. ледве каганця з рук не вибив.  – Марто, ясочко моя! – шепче.  Аж ось і старий Кохан виглянув, а за ним стоїть Коханиха. Поздоровкались, привітались.  – Е, дочко, – каже старий, – любих гостей до хати просять, а ти тут в’єшся. Йди, моя ластівко! – І пропустив її в двері.  Увійшли й ми, поклонились та й посідали. Старий вечеряти просить. Мати й дочка коло стола, то коло печі звиваються, а ми поглядаємо одно на одного та хочем розмову почати.  Кохан. Ви, правда, зроду його не бачили. Сього чоловіка всі поважали змолоду. Як парубкував, поведе чорними бровами – дівчата сохнуть і дуріють; а тепер, як пристарівся, моргне сивим усом – громада й примічає. Перший чоловік у селі Кохан. Якби ви на його глянули! Що ті пани ваши міські? ошпарені горобці! цей, як вийде, кажу вам, – високий, сивий та усатий, у чорній свиті, а пояс червоний, шапка сива, виступка козацька настояща, ще давніх козаків. Хоч там і ворогуєш з ним, а шапку нехотя знімеш. Чи мало по селу старих людей ходить? Ну, іншому поклонишся, а іншого буває, що й не вгледиш; а сього, як гетьмана, зараз узриш. І він підніме шапку, хоч би малій дитині, підніме – і далі йде. Оженивсь він із Оксаною – Яковенка старого дочка, тож козацького хорошого роду. Така повновида молодиця, чепурна, чорноброва, настояща козачка!  Посиділи ми так, іще поглянули один на одного.  – Так-то воно, брате, – каже Кохан.  – Так-то, брате, – кажу й я йому.  Коханиха вечерю постановила, почали частувати горілкою.  – Іще чарочку, свате! – просять.  – Дорога дальня, – каже Коханиха, – і холодний вітер віє; мабуть, притомились.  – Е, паніматко, кажу, ДО ЛЮБОЇ НЕБОГИ НЕМА ДАЛЕКОЇ ДОРОГИ, – та й випив другу.  Далі старий до парубка: як? що? чи все гаразд? який заробіток?  Яків, бачте, в Києві на заробітках був. У нас пускають; треба тільки подачу давати, яку там положать. Яків того року таки добре заробив. Налягав якомога, бо знав за що, то й діло кипіло.  – Хвалити Бога, – каже Яків.  Вийняв із шапки гроші та й положив старому перед очі. Сам устав, поклонивсь та й дивиться. Старий тільки сивим усом моргнув.  – Гроші, – каже.  Яків знов поклонивсь.  – Всю надію клав на вашу ласку та милость, батьку!  Марта, дивлюсь, припинилась, наставила голівоньку, мов та перепілочка, і слухає – не дише. І мати, бачу, на нас карим оком закидає.  – З Богом, – кажу, – завтра рушаймо до панії, а потім і до вашої милості за рушниками.  – З Богом, – каже старий, – попитайте долі. Одкупишся, Якове, зятем будеш; а ні – воля Божа! За панського дочки не оддам. Казав перше, з тим і умру. Вона в мене славного козацького роду! Чи таки ж мені, да ще з сивою головою, чесний, хороший рід зневажати! козацький рід переводить, як погану жидівську віру! Нема в світі над козаків!  А сам аж стелю підпирає: випроставсь, і очі світять, і голос дзвенить; аж помолодшав, наче на турка йде!  – А нема, нема козаків! Нема, що й казати! – стиха приказує жінка, хитаючи головою.  Мій парубок побілів, як хустка; і дівчина сама не своя. Стоїть, як нежива, ї ясних оченят не зведе.  – Чим же він не козак, – кажу я старим. – Да подивіться, люди добрі, чи він же не козак? Нехай хоч сама Марта скаже!  Марта нічого не сказала, закрилась вишиваним рукавцем та й з хати вийшла.  – Так як же це буде, пане-брате? – питаю.  – А так буде, як я сказав. Ідіть до панії, питайте долі.  – А як, враже зілля, багацько схоче?  – Аби схотіла, за гроші не стійте: я грошей дам.  – Ну, спасибі, брате! – кажу я. – Щирий ти козак, як я бачу! – Та й торкнув свого молодого: примічай ніби.  Веселіше, знаєте, стало. Випили ще по чарці та й почали радитись, як приступити до тії панії, як зговорити, що до чого приложити. Коханиха за дочкою вийшла. Певно, десь присіли в садку та й журились укупці. Ми того вечора вже їх і не бачили.    Одвів нас старий у комору на добраніч, та й полягали ми спати. Чую я – не спиться щось моєму парубкові: то сіно перевертає, то зітхає, далі й вийшов.  – Чи не піти б і мені за ним? Може, знадоблюсь для сторожі.  Лежу собі та й думаю, а сон мене так і клонить: сіно пахуче, свіже. Чую – рип! «Ну й добре, що не пішов: це Яків.» Він! постояв трохи й знов шмигнув. «Е, ні, постій!» – тут і я за ним. Бачу: підбирається під хатнє віконце, да ба! Він і льнув до його, і бився голубом, і стукав тихесенько, ніби травицею, – віконце не одчинилось. Чи спала молода козачка, чи батько не спав, хто його знає! А ми пішли, як прийшли, – ні з чим.  – Не журись, – кажу, щоб його розважити, – КОЛИСЬ І ПЕРЕД НАШИМИ ВОРІТЬМИ СОНЕЧКО ЗІЙДЕ!  Він тільки рукою махнув та й заривсь у сіно.  – Якове! о Якове! – кличу.  Мовчить, неначе не чує, спить.  Тоді я й собі на бік – та й справді заснув.  Повставали раненько, до сонця. Старий випроводжав нас за село (бо Хмелинці село козацьке, а до панського буде ще з півверсти); зняв шапку: «Боже поможи!» – та й попрощались. Ідемо собі, коли де не візьметься Марта з коромислом, і хоче щось сказати, і соромиться, а сама як вишенька.  – Що це, Мартусю, – кажу, – чи не нас вийшла проводжати?  Я вже мусив розмову почати, бо мій парубок тільки очима світить та поза мною посувається, знай, до дівчини.  – Я була, – каже, – в Галі; додому йду. Боже вам поможи, дядьку! – Та й стрибнула поміж верби.    Увійшли в панський двір; сонечко вже підбилось височенько; питаємось – сплять. Посідали коло мальованого рундука, дивимось. Сад якраз перед очима. І туди стежки, і сюди стежки, все жовтим піском повисипувані, і квіток цвіте без ліку, все кружками, кружками; і лавочки зелені, чистенько так, порядошненько.  – Славний садок, Якове!  – Славний, – каже, – дядьку!  Довгенько-таки ми сиділи та журились, поки дождались. «Пані встала», – кажуть. Кликнули нас до покоїв. Увійшли. Аж в очах нам замигтіло: і зеленіє, і червоніє, і біліє, і синіє. чого там нема! Може, доводилось зазирнуть у жидівську крамницю? всього багацько; зразу й не розбереш, що добре, а що, вибачайте, годиться в сміття викинути, аби людей дурити, АБИ, БАБО, РЯБО? Так і тут: по кутках блищить, по стінах сяє. Повибігали якісь панночки, куці та бистрії, як сороки; повертілись, повертілись перед очима та й круть за двері! Обідньої вже доби сама пані вкотила, як на колесах; пухла така, ніби на дріжджах зійшла; у перснях, у атласах. Прийшла просто до дзеркала, повернулась двічі, так і зашуміло по покоєві, як сухе листя; плюхнуло в крісло, аж її підкинуло; тоді зирк на нас!  – Чого вам треба? – питає.  – До вашої милості, – кажу, так і так – да низенько кланяюсь.  Вона й стала тоді ніби пильніш на нас дивитись да й каже, що тепер усе дорогше стало, що в того-то да ще в другого пана парубки одкуплялись, то по півтисячі за себе положили  – А в якого ж це пана, добродійко? – питаю та знов низенько кланяюсь.  – Тобі нащо, в якого пана? – а самій мов у вусі закрутило. – Нащо тобі?  – Да що, – кажу, – у того пана – нехай йому Бог дає здоров’я – такі люди багаті!  – А ти думаєш за скільки одкупитись?  – Та ми б то думали, вельможна пані, як по наших грошах. Да що! мабуть, Бог не судив.  – За скільки ж ти думав?  – Да що вже даремно вашу милість турбувати! Бувайте здорові, добродійко!  А сам до дверей.  Яків мене хіп за рукав:  – Дядьку!  Я йому моргнув – не мішайсь!  – Слухай-бо ти, – кричить пані, – постій!  Завернула, знов питає:  – За скільки хочеш одкупитись?  А я таки не кажу.  – Що, мовляв, вашу милость клопотати нам!  Далі бачу, що вона вже червоніє, як жар найчервоніший, кажу:  – Я, милостива пані, думав за двісті карбованців.  Вона мені:  – Да ти, мабуть, зроду дурний! да ти це, да ти те!  А я все кланяюсь мовчки, ніби вона до ладу говорить.  Виговорилась, устала:  – Коли хочеш одкупитись – одкупляйся скоріше за триста; бо впослі й за тисячу не одкупишся.  Яків мій зрадів та, як дурень з печі, в ноги їй геп! Дякує, бач, що ЙОГО Ж САЛОМ ТА ПО ЙОГО ШКУРІ!  – Ну, а гроші ж принесли?  Сама як у очі не вскочить.  – Hi, – кажу, – милостива пані, маємо при собі трохи, да не всі.  – Мені зараз гроші треба! – крикнула, – зараз таки! Я, – каже, – поїду в город сьогодні, і ви щоб там були, та все й скінчу. Ідіть заберіть гроші.  Сама як схопить дзвінок! по всіх покоях – дзінь-дзінь! Повбігали дівчата й хлопці.  – Коляску! – каже, – та не баріться!  А сама ТОВЧЕТЬСЯ, ЯК МАРКО ПО ПЕКЛУ, – то папірчик із-за дзеркала витягне, то одмикає, то зачиняє; за нею й дві дівчинки мечуться, як тії жереб’ятка, що жахаються.    Поки в панському дворі лагодились та вбирались, ми хутенько перебігли до Хмелинців, наробили там крику, сміху, радості та веселості і знов вернулись до панського двору. Пані казала нам дать возочка; сама сіла в високу коляску, да й поїхали з Богом.  Городок наш – так собі городок, нічого. Мій батько казав, що колись по йому проходжали полковники та сотники, – так куди не глянь, славне військо, як той мак червоний; а тепер засіли жиди, як сарана. І пани живуть. У базар – то й чоловіка попадеш, бо в базар людей найбільше.  Заїхала наша пані до старого Мошки-жида. Покої високі й хороші, тільки так перцем і несе!  Зараз послали по якогось писаря Захаревича, а нам казали коло дверей підождати, поки він прийде. Прийшов він хутко. Поганенький на личку, рябий, як решето; штани сині широкі, якась куца свиточка і на шиї зелена хустка; під правицею шапка. Увійшов, зігнувсь, ізнітивсь, наче й не ступає, а чоботи здорові й добре змазані.  Пані його до себе зараз покликача. Вона в нас, як говорить з яким чоловіком, сидить собі просто, як добрий качан у городі, і все роздивляється, які в тебе брови, які уси, яка одежа на тобі. Хіба б який генерал, щоб вона голівку схитнула набік або глянула в вічі любенько.  Пождали ми ще трохи, поки пані радилась із тим Захаревичем. Вийшов він од неї, моргнув на нас та й каже: «За мною йдіть!» І пані з дверей каже: «Йдіть за ним!»  Ми й пішли.  А веселий чоловік був той писар Захаревич! Ледве ми вийшли, він почав сміятись і говорити, мало не танцює. Далі огрів мене зо всії руки по плечах та й каже:  – А що, схотілось на волю? І добре!  – Так-то добре, – кажу, – що краще нам і не треба до якого часу!  – То тільки біда, – каже, – що діло-то ваше дуже трудненьке. Не знаю, як то воно й буде.  – А що ж там таке? – питаю, а Яків так і побілів.  – А те, що треба вам тепер ОСОБІЇ ПРИМІТИ писати; це трудно! Я б то й написав їх, та що скаже пан Биркач? Треба йому читати їх.  – А як добре напишете, поздоров Боже вас, пане, то, певно, нічого не скаже; хіба подякує.  – Хіба йому подарочок дасте, а? А я однесу. це можна. Га?  Яків зараз і вирвався:  – Якого ж подарочка треба? навчіть, пане!  – Можна й грішми, хоч і сто рублів, то візьме: він добрий чоловік! – каже писар, а сам регоче.  – Ні, пане, ви нам кажіть, як треба, – це вже я йому. – За що гроші давать? Або ми панію свою спитаємо.  – це не конче треба. ВОЛЬНОМУ ВОЛЯ, А СПАСЕННОМУ РАЙ. Можна й без грошей.  це вже без сміху каже.  Сів конець стола, а стіл у його кривий; да і вся хатка на боці; по кутках дірки сміттям завалені. Написав щось да й каже:  – Я не зможу тут нічого; так і панії скажіть. Нічого писати!  – Як нічого? А другим щось пишете, пане!  – Пишуть особії приміти, мугирю! – каже той Захаревич, налаявши нас. – А в його які приміти? зовсім так, як і всі.  – Так це, слава Богу, що й ми на людей походим! – я таки озиваюсь.  Так ні да ні! нема особих приміт, нічого писати!  Мордувались-мордувались, таки мусили дати два рублі з копою! Тоді приміти знайшов і хутенько їх начеркав у папері. І веселий знов став, який і був перше.  Провів нас та й каже:  – Не бійтесь, усе буде так, як слід йому бути: на те голова й приятельство. Нам аби маленький подарочок; як то говорять: З МИРУ ПО НИТЦІ – ГОЛОМУ СОРОЧКА.  – Щоб не довелось мирові оголіти! – кажу я, – бо, поздоров Боже вас, багацько дуже ниточок тих тягнете, да з усіх боків.    Все, як пообіщав Захаревич, скінчилось добре. Поклонились ми панії та й, не гаючи часу, до Хмелинців. В Хмелинцях рушники були готові, тільки нас і ждали. Зробили змовини, а там і весілля справили.  Добре погуляли й старі, й молоді. По всьому селі пішла чутка, що в нас весілля; музики грають, у бубон б’ють, – весело було, бучно!  Правду говорять: З ГАРНОЇ ДІВКИ ГАРНА Й МОЛОДИЦЯ; ГАРНО ЗАВЕРТИТЬСЯ, ГАРНО Й ПОДИВИТЬСЯ. Що то за молодиця вийшла з нашої Марти! Дівчиною як була, бігає, сміється, щебече; а тепер якось ніби розумніша стала: двір перейде тихо, велично, у вічі гляне з повагою. Очіпок червоний, намітка біла, довга, – і гетьману кращої жінки не треба, єй-богу!  Живуть вони й досі з батьком укупі й щиро любляться. Хлопчик найшовся в них, такий чорнявий, у батька вдався і здоровий, дякувати Господові, росте.

 Стояла собі у полі, коло гаю, одна козача пасіка. А вже ж, мабуть, усі знаєте, що се за річ пасіка? Може, довідувались часом там меду, аж вам бджоли. а то й мед іншим знов часом? Ся пасіка була огороджена лісою з лози, і в огородь загородив козак аж сім високих, старих, коренатих дубів і восьму вербу гіллясту – хто побачить було вербу тую, то кожен спитає, як вона вросла тут сама, поміж дубів величних, проста та весела, а верба щовесни давала віду, що хоч сама вона поміж дубами, та добре їй рости тутеньки, бо росла вона, угоняла хутче козакова унука Михайла, – кажу Михайла, бо він не любить, як хто його покличе Михалко, і не дочуває, хоч удесяте гукніть, а як покликати «Михайло» – зараз він наче вродиться поперед вами у широкорукавій білій сорочці, у незмірних шароварах, у червоному поясі – у тому самому поясі, що він його сам купив у ярмарку аж у Кролевці. Тоді ж покупив він і чоботи свої з червоним закотом, і ту шапку чорну, що він її дуже прилюбляє й омалененько бере на себе, і що як візьме її, то дід сміється і каже: «Гледи, Михайло, гледи! Рознесуть твою славну шапку лакомі бджоли на мед!» Білявенька, русявенька босоніжка, Михайлова маленька сестричка Мелася, як почує, що дід говорить, і сміється, зараз собі теж піддзвонює. Тільки Михайло посміху не потурає, низько насува шапку чорну на чорні брови і походжає сам оддалік, як гетьман поперед ворогом. Оце ж, кажу, як покликати його поважненько «Михайло», зараз він наче вродиться і, одтрушуючи своє чорнорусе волосся і поглядаючи своїм хорошим поглядом, спитає звичайненько: «Чого вам треба?», і коли вам діда треба, він зараз побіжить і приведе старого од вуллів, а коли вам треба сестрички Меласі, він примчить Меласю-сестричку; часом Мелася буде соромитися і сховається у траві, або за вулій, бо Мелася маленька, як вузлик, і скрізь може приховатись, а до того ще вона має надію, що як собі затулить хоч одне вічко (обох вона ніколи у світі не затулить, – хоче все бачити) – хоч одне вічко затулить, то й не знайде її ніхто, – а Михайло таки відшукає і як не вговорить йти доброхіть – Мелася своєю волею живе, – то схопить її та й принесе жваво, й браво, й сміючись, хоч, може, Мелася й щипнула по дорозі. Чому ні? Одна люба, тиха дівчинка вкусила мене колись до живої крові, як я силоміць піднесла її на руки. Не гарно кусатися, нема що казати, не гарно, та не гарно теж і силувати. Не став би й Михайло сестричку кривдити, якби вона справді гнівалася, – ні, Мелася не з гніву так чи так боронилася, а тільки з самого сорому, бо страх була Мелася соромляжа, і як загледить чужого чоловіка, то не те що личечко, а і ніжечки, здається, малесечкі порум’яніють втікаючи, і ви не знаєте самі, що це втекло від вас: чи зайчичок стрибнув, чи пташечка пурхнула, чи дівчинка зникла, не можете ви собі виявити істно, ані людям виписати добре, – а коли б же чули ви, як Мелася вимальовує вас і вашу одежину, і похід, і погляд! Вона встигла вас і зобачити, і розгледіти, і так вималює словами, що удруге вас пізнають усі в хаті, коли увійдете: «а, це той добродій, чи тая добродійка, що Мелася розказувала». Хоч це, бачите, трудно, а я таки вам радитиму з Меласею признакомитись, бо вона розумна дівчинка і багато дечого знає, і така ласкавенька, що й вас дечому навчить. Якого пісень славних вона співала, якого казочок потішних вміла, і не то що дорогу в Київ – знала вона навіть, кудою в Херсон братись. Оце ж козак старий – звали його Загайний, – погородивши загородь, постановив вуллів чимало – було їх там наче снопків на добрій ниві; і вже не полічу, мабуть, скільки багато тепер у його їх придбано, – мабуть, багато та й пребагато, бо рої там роїлися виборно так, що тільки не подивуйте у лиху годину, виборно роїлися! Було раз у раз чути: «рій!» «летить!» «від поля!» «від гаю!» То Михайло скрикне: «рій!», – а Мелася за ним, як у дзвоники перебиває: «рій-рій! рій-рій!», то знов Мелася зачастить: «летить-летить, летить-летить!», а Михайло біжить вивіряти, чи правда; то знов дід, плетучи кошик, наче духом вгадає, що рій надлітає, і йде його накривати. Страх якого діла було в пасіці! У кутку дід там заплів хижку з лози, Михайло покрив її соломою гарно, а Мелася промела коло дверей і сказала: «ОЦЕ ВЖЕ Й ЗОВСІМ ТЕПЕРКИ!» Дід насадив і калину, і бузину, і рожу гожу з Михайлом, а Мелася насіяла всячини, і усе прийнялося, зійшло і проквітало одмішне і перемішне, як у празнику люди, на диво Меласі, що, каже, сіяла усе окромішне ряд по рядочку, а зійшла така мішанина. Михайло на сю річ сестриччину мовчить, бо не хоче змагатись з дівчинкою маленькою, мовчить та тільки дивиться, як рожа, хилячись з гіллячки, наче питає, чого це так підкотивсь до неї, хорошої, низенький василечок, а василечок низенький, невважаючи на питання, викида квіточок не в свою силу василечу, одбившися від свого роду, других василечків, що їх заступали задирливі купчаки; листатий любисток тут побратавсь з жменькою конопель, а конопля знов побралася між маки повні, а маки знов угнали у волоський горох, а скрізь усюди колоски постріляли житні, де один, де два, а де й посімейкою, і вже як де посімейка, то й перенадила за собою і куколю червоного і синіх волошків. Чи теж мало зілля несіяного, непроханого й некоханого нагодилося у дідову пасіку – і над усім літають бджоли гудучи. Славно у тій пасіці! Дихать – не надихаться! Легко – вільно! Куди глянеш, усе поля широкі, чисті, і по полях дуби – зрідка дуб об дуба, як намети розкинуті проти сонця; у село шлях звивається, а села самого не видати за могилою стрімчастою, – видати тільки від схід сонця гай здоровенний, темний. Славно було літувати у пасіці Михайлу з дідом, і Мелася маленька, покинувши мати з старшою сестрою домувати, сама прителішилася до дідуся і хазяйнувала у його в пасіці: співала пісень, ходила по полю збирати полуниці, розбила два горщатка і одну мисочку, теж бджоли доглядала, так що аж, незвичайні, кусали її і тим робили часом з любенького личенька невіть що: з одного боку глянь – Мелася, її щічка, її вічко, а з другого боку глянь – якийсь дутик. Уставала Мелася раніш од усіх і лягала од усіх пізніш, бо, пораючись у дідусевім хазяйстві, було їй, вже казано вам, такого діла, що ой-ой! Отже, одного вечора, втомившися, лежав Михайло на траві у пасіці і дививсь у небо. Вже зорі поскакували і тонесенький серпок місяцевий блищав над дубом, ніби зачепивсь за кучеряву гіллячку. Мелася, теж втомившися, лежала й ворушилася, дрімала й питалася, чого це досі діда нема. А діда як нема то й нема, – і вдалині не видко. Пішов дід того вечора у село та чогось дуже довго забаривсь у селі, бо вже ніч глуха, зорі зорять, серпок високо підбився, Михайло заснув, а діда усе нема! І не чути – усе тихо! Коли ж разом земля загула від гаю, і щось важке наближається до пасіки. Таке важке, таке важке, таке важке, що й не зважити на вазі! От воно – от воно! Поронило лісу, суне поміж вуллів, й вулля валить, і квітки давить, і рожу й калину ламле, і дуба кріпкого втрухнуло минаючи – господи-світе! Що ж ви думаєте? Страшенний, патлатий, важкий ведмідь одвідав! Що робити Меласі? Дрімота одлетіла, немов спутана птиця, і ручечки у жаху, у страху зчепилися. Страшний-страшний гість! Нема порятунку! Братік Михайло коханий! Як тебе рятувати? Михайло спав солодким сном коло самої хижки, коло дверей, коли чує – трепечущі малесенькі рученятка обвилися коло його, наче ціпка хмелинонька, і голосочок шепоче: «Братіку! братіку!» – А що? – спитав він, не відмикаючи очей сонливих. – Ходи, ходи, братіку! О, ходи ж бо, ходи у хижку, бо я тут сама боюся – ходи, братіку, ходи! І малесечкі рученятка тягнули його сонного з усієї своєї маленької сили, і сльози палючі капали на його від жаху та від трусу, і сердечко маленьке колотилося коло його вірненьке та щиреньке, а він сонний переступив два ступні ті у хижку безважливо і знов припав, сном поклонений. Він не чув, як трепечучі рученятка дурно мучилися і хрумтіли, щоб його піднести, і не чув тихенького, гіркого плачу. А ведмідь, наче господар, посува та оглядає, де кращий вулій, солодший мед, і як впав йому в око такий, зараз він лапу патлату туди, видира і лакомиться. О Боже, Боже! Коли б же Михайло спав, не прокинувсь, коли б же! Що буде, як він прокинеться? Він не послуха маленької, піде на ведмедя. Боже, Боже! Зараз ведмідь з’їсть її – зараз! Чи ж буде ситий він з неї? Хоч би ситий він був та братіка не зайняв. Дарма, нехай її з’їсть – нехай братіка не займає! Рученятка маленькі зчеплялися міцніш, і сльози лилися ревніш. А страшний ласач патлатий учища та й учища мед собі поволі й по роздоллі – часом подивиться на серпок місяцевий угорі, ніби кажучи: «ТИ, СЕРПКУ, ДОБРЕ МЕНІ СВІТИШ»; часом ніби поприслухає: «ЗДАЄТЬСЯ МЕНІ, ДІВЧИНКА ТУТ ДЕСЬ ПЛАЧЕ». Лихо-лихо! Як вже не розбилось у дріб’язочки маленькеє сердечко, колотячись такеньки швидко та довго! Коли ведмідь кашлянув – ждати, що зареве. Ні! Він пав долі, та як почне необачний патлач викочуватись та вивалюватись по траві. Маленькі рученятка вхопилися за сонного брата, трохи не вломилися, а піднесли його трохи й сунули у хижку і зачинили там. – Що таке? Що таке? – скрикнув молодий козак, прокинувшись, може, трохи і злякавшись, і потрушуючи двері. – Відчиніть-бо! Що таке? – Братіку коханий, нічого – це я, це я, – одказував йому голосочок. – Відчини-бо, Меласю, – скрикнув знов Михайло, – нехай я дверей не псую! І знов потрушує дверима. – Братіку, – каже маленька, – братіку! – і оглядається округи, і бачить: ведмідь устав, і слухає, і наче чигає на неї, і от наче засміявсь – цокнув зубами білими. – «Пусти, пусти, Меласю!» – кричить Михайло, і двері відскочили, маленька, як снопок, впала, а ведмідь знов цокнув білими зубами. Тут такий розкотивсь викрик голосненький, та дзвінкий, та тонкий, що Михайло метнувсь назад, а ведмідь чимдуж покотив до гаю, вгинаючи під ступою землю. І як Михайло схаменувсь, і підвів малу сестричку, і розпитав, вже не було нікого ані видко, ані чутно, і дарма вони насторожали вуха, і здержувалися дихати, прислухаючись та сидячи укупі близько. Тихо усе було. Місяць світить, зорі сяють. – Розкажи ж бо, Меласю, розкажи усе мені, усю подробицю, як було, – говорив Михайло до сестрички. – Ні, ні! О, це ні! Ще боюся! – одказувала Мелася. – Яка ж ти жахлива, Меласю! – каже Михайло, всміхаючись. – Ой-ой! Ой-ой! – одказує Мелася й пригортається ближче та тісніш, як о скарбу одрятованого, знайденого. Місяць вже ледве легенько світив, зорі вже ледве помаленьку блискали, коли вони зачули пісню козацьку, наче дзвінок розбитий, або струну перебиту, і забачили удалині постать людську – це дід ішов та співав. Зараз вони до його назустріч, а він сміється та й каже: «А що, дітки, знудилися, мабуть, без старого діда, ге? Сон, мабуть, неспокійний мали, ге? Не можна, не можна було мені повернутись раніш, товариша давнього стрів – забарився. І дід знов почав наладжувати козацьку пісню: Унадились ми, козаки, до невірного турка. Ідучи й киваючи головою справа уліво собі у повагу та обриваючи козаків перебитим голосом то у море, то у роздолля, або межи турка невірного. – Діду! Діду! – каже Мелася, – у нас ведмідь був. – От, діду, – говорить Михайло, – Мелася завіряє, що ведмідь був у пасіці. Я спав міцно дуже, коли вона мене схопила, вкинула у хижку, й зачинила і перелякала. Кричу: «випусти!.», не випуска, – мусив попсувати двері у хижці – вискочив, вона як скрикне, як верескне, аж у очах в мене ясно зробилося, наче встрелили у вухо; схаменувсь, бачу, вона лежить в мене під ногами, нікого нема, ВУЛЛІ ДОЛІ ПОПАДАЛИ, ТРАВА ПОМ’ЯТА, КУЩІ ПОЛАМЛЕНІЇ. Каже вона, присягається, що ведмідь ніби був. Дід усе приспівував спершу та всміхавсь, а як дійшло до «вуллі долі, кущі поламлені», то дід промовив «гай-гай» і придав ходи. – А щоб ти не діждав вже довіку меду й покуштувати, лихий патлачу! – проклинав дід, підносячи та ставлячи вуллі, як треба, – бач якого наробив клопоту та шкоди! – а Михайло, помагаючи дідові, радив рушницю придбати добру на прийшлі часи і в думці вже націлював у ведмедя страшного з великою втіхою. А Мелася малесенька, ходячи за обома їми услідок, удесяте оповідала, як той усе трощив і валив, як покачувавсь і цокав зубами білими, і як мед вчищав, і як наближувавсь-наближувавсь. ближче-ближче. а в самої Меласі оченятка блищали й сяяли пломенистій, ніж ті зірочки у небі, що вже їх виблиск згасав та згасав, бо вже починало дніти – хутко й стяга рожева запалала від схід сонця. – Ну ж, Меласю! Дівчина, так дівчина, на диво здана! – каже дід, всміхаючись та глядячи у сяюче личенько перемучене. Дарма що з личенька спала, а справдешня козачка! Чи ж не диво, що така цяпочка хотіла ще брата боронити та визволяти проти ведмежого зуба! Чи ж не диво, що така безсилочка прогнала й настрахала ведмедя страшного? Перше, то не диво здавалося Меласі, бо братік коханий і любий. як же його не боронити? А друге, то, мабуть, уважала Мелася за диво потішне й не нікчемне, бо як згадувала про його, зараз червоніла і зараз сміялася веселенько і, може, трохи хвастливенько. – Меласю-сестричко! Коли ж я тебе боронитиму? – питав часом Михайло, як розпалений, оглядаючись, чи нема де чого страшного або трудного, щоб його знівечити. – Коли мені доведеться тебе визволяти? І лягав спати Михайло, може, не раз з потайною надією, що от ведмідь знов одвідає, і вночі не спав, прислухавсь, і бравсь за рушницю, що собі покупив – тільки ще досі, чутно, не діждав патлатого він гостя-одвідача. – О, братіку, братіку, не дай, Боже, щоб. Мати-заступниця нехай заступить! – промовляє Мелася, як почує Михайлові слова ті палкії і утривожиться такеньки, що аж з личенька спаде. Отже, й кінець тут – далі що було й буде, не знаю, – не можу кламати, не знаючи сама. Вибачайте та бувайте здорові, та дай, Боже, нам, вам і мені, таку сестричку Меласю, щоб боронила та визволяла від усякого страшного ведмедя нас, вас та мене, що ми, може, змираємо й проти зайця-стрибача – як хоробрий.

 В одному далекому королівстві народилася дівчинка. Батьки влаштували на її честь велике свято. Вони запросили до палацу найкращих музик, а також фей, щоб ті подарували дівчинці різні здібності.  Тільки-но феї зібралися піднести малечі свої подарунки, як посеред зали несподівано з’явилася літня пані. Її обличчя закривала густа вуаль. Незнайомка поставила біля колиски горщик і посадила зернятко. Потім вона вийняла з сумочки дзеркальце і простягла його королеві. Дзеркальце вмить розлетілось на дрібні уламки, частина яких впилася королеві в око.  – Хоч як сильно ти любитимеш свою донечку, у кожному її кроці, у кожному її вчинку ти бачитимеш лише недоліки, ти завжди будеш сумніватися у її здібностях і постійно говоритимеш про це принцесі. А як тільки у цьому горщику виросте квітка, твої сумніви стануть сильнішими вдвічі. – сказала літня пані крижаним голосом і зникла так само несподівано, як і з’явилась.  За мить усі забули про незнайомку і продовжили веселитися.  Минув час. Маленька принцеса виросла, а разом з нею виросла і посаджена незнайомкою квітка. І у палаці почали відбуватись дуже дивні речі. Як тільки дівчина ділилася з матір’ю своїми здобутками, у відповідь чула лише: «Облиш! У тебе до цього немає здібностей!»  Так, одного вечора, вкотре почувши, що у неї ні до чого немає здібностей, юна принцеса сиділа біля вікна у своїй кімнаті і плакала в такт дощу.  – Дівчинко! Дівчинко! – почувся в кімнаті ледь чутний голос.  Принцеса підвела очі і крізь сльози побачила, що її квітка розцвіла. Ніжно-рожева квітка схилилася до дівчини і розповіла їй історію про літню пані.  – На жаль, моя люба, я не можу розчаклувати королеву. Проте я можу допомогти тобі.  Квітка по черзі доторкнулася до чола, серця та губ дівчини.  – Дитинко, ти матимеш гострий розум, завжди будеш відкритою до пізнання нового і зможеш дати мудру пораду іншим. Твоє серце допоможе тобі бачити і відчувати більше, ніж це може твій розум, і воно завжди підказуватиме тобі вірний шлях у житті. Від тепер ти також володієш даром красномовства і зможеш знайти спільну мову з кожним. А ще, моя мила дівчинко, я маю для тебе подарунок. Візьми це перо. Воно допоможе тобі гарно викладати свої думки на папері.  Принцеса подякувала і, сповнена емоцій, заснула. Снилося їй, що квітка – це зачарована фея. Літня пані не схотіла миритися з тим, що з’явилася талановитіша за неї. Вона розлютилася і перетворила фею на малесеньке зернятко.  – Квіточко, – запитала крізь сон принцеса, – а кому потрібно те, що я робитиму? Хто слухатиме мене? Хто читатиме те, що я напишу?  – Не поспішай з висновками, люба. Просто роби свою справу. І пам’ятай, раз ти щось робиш (пишеш, говориш, навчаєш), значить вже є той, кому це потрібно. Згадуй ці слова кожного разу, коли тебе мучитимуть сумніви.

 В одному невеликому містечку стояв дуже гарний будиночок. У цьому будиночку разом зі своїми батьками жила маленька принцеса. Мама з татом дуже любили донечку і щодня тішили її чимось приємним та цікавим: мама кожного дня заплітала донечці гарненькі кіски, а тато дарував іграшки. Дівчинка ж тішила батьків своєю усмішкою та запальним сміхом.  Та раптом дитячий сміх зник з будиночка. Якось ввечері, коли сонечко вже зайшло і настав час увімкнути світло, дівчинка кинула іграшки, притулилась до мами і закричала: «Я боюсь!» Вона дивилась переляканими оченятами на стелю і дрижала, немов листочок у вітряну погоду. А коли вітер гуляв дахами і загравав з флюгерами, страх здавався велетенським чудовиськом. Малечу нічого не тішило, навіть улюблені іграшки. І так було щовечора: як тільки сонечко сідало, маленьку принцесу охоплював страх. Вона показувала пальчиком на місце під лампою і тулилася до мами з татом.  І ось одного разу, коли дівчинка вже лежала в своєму ліжечку, їй здалося, що в кімнаті хтось є. Вона повернула голівоньку і побачила у вазонку на столику маленьку дівчинку з кумедними кісками і ніжно-рожевими крильцями.  – Ти хто? – запитала дівчинка.  – Я Кука, – відповіла гостя. – Я фея, але ще зовсім маленька. Кожна фея дружить з дівчинкою або хлопчиком і допомагає їм. Але я ще ні з ким ніколи не дружила. Я недавно прилетіла в це місто. Мені дуже сподобався твій будиночок і я вирішила поселитися тут. І вже кілька днів спостерігаю, як гарно ти бавишся з батьками.  – То це ти щовечора лякаєш мене?!  – Я зовсім не хотіла тебе налякати! Вибач мені, будь ласка. Я просто хотіла з тобою побавитись і подружитись. Але я зовсім не знаю, як це дружити. Ти ж навчиш мене, правда?  – Добре, – сказала дівчинка, – я розкажу тобі про дружбу, тільки пообіцяй, що більше не будеш мене лякати.  Фея Кука кивнула.  – Тобі подобається ця квітка? – знову запитала дівчинка.  Кука знову радісно закивала головою.  – Тоді вмощуйся зручніше на її пелюстках і солодких тобі снів. А вранці нас чекають нові пригоди!  Так фея знайшла подружку, а дівчинка перестала боятися.

Його ми на канікули Покликали в дохід, Але сказав Якбикало: – Якби-то вертоліт, Якби-то у вагоні Постеля під вікном, Або в запрязі коні, Чи ослик під сідлом, Я їхав би, летів би, На ослику дрімав, І ніг не натрудив би, І клопоту не знав, Якбикала покликали Полити в спеку сад, Але сказав Якбикало: – Якби-то водоспад, Якби із озеречка Струмок в садочок біг Чи дощ як з відеречка На землю впасти зміг. Я воду не носив би, Черешеньки зривав, І рук не натрудив би, І клопоту не знав, Коли ж його покликали На пасіку, де мед, Прибіг і сів Якбикало За столик наперед. Знайшов найбільшу миску, Найбільшу ложку взяв, Та рій бджолиний близько Тривожно проспівав: – Ти квіти нам не сіяв, Ти липку не садив, Дерева в суховії Ні разу не полив. Ти ледар і базікало. Від нас ти не втечеш. І ось тобі, Якбикало, Гостинець, що пече. Дав дьору наш нероба, Стежок не вибирав. Трощив гілляччя лобом І носом шлях орав, Подер він, як спасався, Сорочку і штани. І ледь од бджіл сховався В колючі бур'яни. Довгенько там Якбикало Обдумав все як слід Й рішив: – Куди б не кликали Дорослі чи малі, Я завше вирушатиму В похід чи по гриби Й ніколи не казатиму У відповідь: – Якби.

 Далеко-далеко, за морем-океаном, за тридев'ять земель, у тридесятому королівстві жив один Король. І був він дуже багатим. Мав 356 замків, 158 лісів, 346 полів. Його боялися вороги, поважали сусіди. Але Короля не любили за його самозакоханість і жорстокість.  Отже, у Короля було все. Але одного разу сталося лихо. Він захворів. І так тяжко, що ніякий лікар не міг йому допомогти. Марнів він не по днях, а по годинах. Ніхто навіть не міг сказати, що за недуг охопив Короля.  І от якось вирішив Король востаннє оглянути свої володіння. Йому було дуже боляче від того, що незабаром доведеться все те покинути. «І кому це залишиться?» – з тугою думав Король. Дітей у нього не було. Тому серце боляче стискалося від таких думок.   Ось так роздумуючи, піднявся він на горище одного із замків. Саме в цьому замку минуло його дитинство. І на горищі були старі іграшки. Розглядаючи усілякі речі, Король раптом побачив притрушену пилюгою старовинну книгу. Йому стало цікаво, бо раніше він ніколи її не бачив. Здмухнувши пил, Король побачив дивну назву: «Книга життя». І тільки хотів був розгорнути її, як книга, ніби прочитавши його думки, сама розгорнулася. І от диво: на тій сторінці був написаний рецепт зцілення від хвороби, що мала назву «зелена туга». Були написані і її ознаки. Король одразу впізнав свою хворобу і невимовно зрадів: «Якщо вже ця чарівна книга розкрилася саме на цій сторінці, то в мене є надія на зцілення!»  А рецепт був такий:  «Щоб зцілитися від цієї хвороби, необхідно зробити чарівну скрипку і знайти для неї чарівну мелодію. Той, хто почує цю мелодію, ніколи більше не захворіє.   А скрипка має бути зроблена з таких компонентів:  – каркас – з Дерева Волі;  – струни – з волосин Крилатого Коня;   – смичок – з Бамбука Розуму.  Усе це можна знайти в країні Небесних Почуттів».  Таке прочитав Король у «Книзі життя». Одного там не було: яка саме мелодія може його зцілити? Що то за звуки такі, що зцілюють навіть від такого недугу, як у нього?  Думав Король, думав – і придумав. Він згадав, що в його королівстві живе один дивний Музика, який вміє виготовляти чудові скрипки. А як він грає! До нього йдуть різні люди – від старого до малого. Він напевно зможе його вилікувати.  І послав Король до Музики своїх слуг.  Привели слуги Музику до Короля. Він вклонився й промовив:  – Чого бажаєте, Ваша Величносте?  – Ти, я чув, видатний майстер, хоч і молодий ще. Ти повинен зробити мені чарівну скрипку. Вона має бути виготовлена з Дерева Волі, волосин Крилатого Коня та Бамбуку Розуму. Усе це знайдеш в країні Небесних Почуттів. До того ж ти маєш заграти на тій скрипці чарівну мелодію, яка може зцілити від будь-якого недугу.  Задумався Музика.  – Мій володарю, скільки я живу, ніколи не чув про таку країну. Як же я зможу зробити ту скрипку?  – Як, як – а так! Ти повинен її зробити. Інакше я накажу відрубати тобі голову. Вибирай: або ти зробиш скрипку і житимеш, або не зробиш скрипки і помреш.  Засмутився Музика. Та нічого не вдієш. Каже Королю:  – Гаразд, я спробую.  І пішов. Точніше поплівся, насилу перебираючи ноги від печалі, що сповнила його серце.  Цей майстер був завжди життєрадісним. Люди ніколи не бачили його сумним і часто приходили лише за тим, щоб побачити його усмішку. А цього дня він був таким темним, як чорна дощова хмара. Люди виходили зі своїх домівок, аби привітати славного Музику, але бачачи його таким зажуреним, завмирали від подиву.  Того ж дня зібрав Музика торбу й вирушив у дорогу.   Ішов він день, ішов другий. На третій день опинився в лісі. Захотілося Музиці відпочити. Побачив він велике озеро, що вигравало сонячними зайчиками й поїло повітря вологою. Сів він на березі й заплакав. «Де мені шукати все те? – з тугою подумав Музика. І тільки він це подумав, як йому на плече хтось поклав руку. Майстер озирнувся й побачив старенького дідуся. У нього була сива-сива й довга-предовга борода, гарні риси обличчя і сяючі блакитні очі. Одягнений дідусь був у довге плаття, не звичне для його країв.  – Не журися, Музико, – мовив дідусь.  – А звідки ти знаєш, хто я? – здивувався майстер.  – Я багато чого знаю. А звідки – не можу поки що тобі сказати. Знаю і про твою біду. Але ти не падай духом, ця пригода принесе тобі щастя.  – Ти знаєш, де знайти країну Небесних Почуттів?  – Так, я знаю. І скажу тобі. Але ти мусиш пообіцяти мені, що дорогою будеш допомагати всім, хто проситиме в тебе допомоги.  – Добре! Я згоден! – вигукнув радісно Музика. – Я зроблю все, що ти попросиш. Тільки скажи, де та країна?  І дідусь розповів Музиці, як туди дійти. Тільки-но хотів майстер подякувати за допомогу, як дідусь кудись зник. «От дивина!» – подумав юнак і вирушив у дорогу.  Ішов він, ішов. Коли бачить: сидить на дорозі кошеня й дивиться на нього жалібними очима.  – Допоможи мені, добрий юначе, – каже йому кошеня.  – Чим же я можу допомогти тобі?  – Я дуже голодний. Я давно нічого не їв. Дай мені чогось поїсти.  А в Музики в торбі залишився лише один шматок хліба.  – Якщо я віддам тобі свій хліб, то помру від голоду.  Але раптом майстер згадав слова дідуся. Дістав із торби хліб і дав кошеняті. Кошеня з'їло хліб й одразу перетворилося на гарного хлопчика, вбраного в золоту одіж.   – Дякую тобі, добрий юначе. Мене зачаклував злий До, на прізвисько Об'їдайло, за те, що я, живучи ще в палаці свого батька, не погодився дати йому чарівну скатертину. Сім років я просидів тут, на дорозі, у подобі кошеняти. Я мусив нічого не їсти. Закляття не давало мені самому шукати собі їжу. Чари Об'їдайла могли розсіятися лише тоді, коли хтось нагодував би мене бодай шматком хліба. За сім років цією дорогою багато хто йшов. Але ніхто не подав мені й крихти. Ти дуже добрий юнак. Ти мене врятував. І за це я подарую тобі чарівну скатертину. Коли ти її розгортатимеш, на ній з'являтимуться такі страви, які забажаєш. Це та скатертина, яку так хотів отримати Об'їдайло. Бережи її. І віддай лише тоді, коли не буде іншого виходу.   Подякував Музика хлопчикові-принцу й пішов далі.  Ішов він, ішов. Втомився і сів відпочити біля річки. Тільки-но нахилився Музика, щоб напитися, як річка заговорила з ним людським голосом:  – Добрий юначе! Усі хочуть напитися моєї води, але ніхто ніколи не розчищає мене. Поглянь-но тільки: у деяких місцях я вже пересихаю. Молю тебе, допоможи мені.  І Музика, розчулившись, хоч і був втомлений, заходився розчищати річку. Коли вже не стало галуззя і річка потекла вільно, вона промовила до нього:  – Спасибі тобі, мій рятівнику. Ти навіть не уявляєш, що для мене зробив. Колись у мої води вкинула свій чарівний перстень принцеса Ліліан. На цей перстень наклав закляття злий Ре, на прізвисько Султан, через те, що принцеса не пішла за нього заміж. Коли Султан одягнув би перстень, чарівна Ліліан навіки стала б його дружиною. Дізнавшись, що перстень колишуть мої хвилі, Султан прийшов сюди. Але я не віддала долі бідної принцеси в його недобрі руки. Тоді він наказав своїм слугам весь час засмічувати мене галуззям. Доки я не пересохну. Лише доброго серця бояться слуги злого Ре. І ти його маєш. І переміг зло. Тому тобі я віддам перстень. Тепер принцеса вільна від закляття. Але її серце належить доброму рятівникові. Ти зможеш одружитися з чарівною Ліліан. Хай щастить тобі, славний друже!  Взяв Музика перстень, подякував річці й пішов собі далі.  Ішов він, ішов. Сонце припікало. Захотілося Музиці посидіти в холодочку. Побачив він гарне, розлоге дерево. І сів біля нього. Коли чує: вгорі хтось скреготить. Підняв він голову і побачив сороку, закуту в кайдани.   – Хто ж це над тобою, бідна пташко, так познущався? – ніби сам у себе запитав Музика. І, на його подив, сорока відповіла йому:  – Добрий юначе! Звільни мене, будь-ласка, від цих кайданів.  І юнак заходився розковувати кайдани. Довго він мучився, але йому нарешті вдалося звільнити пташку. Сорока від радості злетіла високо-високо, а тоді спустилася на землю, сіла біля Музики й заговорила з ним:  – Дякую тобі, добрий майстре. Ти врятував мене від смерті. Сім років я була тут закута. А зробив це злий Мі, на прізвисько Скнарич. Цей Мі дуже любить гроші й гарні речі. Не можна навіть сказати, наскільки. Тому, коли він заволодів нашим містом, то не дозволив нікому мати гарних речей. Усе позабирав собі. І наказав мешканцям міста мати все однакове й однаково негарне. А я, як сорока, не змогла послухати його. Не могла я змиритися з такою долею. У мене завжди були лише гарні, яскраві речі. І я далі продовжувала так жити. Дізнавшись про це, Скнарич забрав у мене все, що було, а мене саму прикував ось до цього дуба. Але ти мене врятував. І за це я подарую тобі чарівну сокирку. Вона може перерубати все. Навіть камінь і залізо. Я колись давно отримала її в спадок від свого дідуся. Лише її вдалося мені заховати від Скнарича. Ходімо зі мною, я дістану її для тебе.  Далеко йти не довелося. Неподалік від цього розлогого дуба була нірка. І там лежала сокирка. Подякував Музика за подарунок. І вирушив далі в дорогу.  Ішов він, ішов. Аж бачить: сидить біля ставка чоловічок у кухарському ковпаку і ніби рибу ловить. Підійшов ближче Музика – і жахнувся: чоловічок був ніби мертвий. Юнак заходився розтирати його щоки, руки. І сталося диво: помалу чоловічок почав оживати. Коли він зовсім прийшов до тями, то, позіхнувши, промовив:  – Дякую тобі, добрий юначе. Ти розбудив мене від вічного сну. Я не був мертвим, але ніколи б не прокинувся, якби ти не розбудив мене. Це на мене так подіяли чари злого Фа, на прізвисько Вибухівка. Це дуже неврівноважений володар. Я був при його дворі головним кухарем. Готував найкращі на землі страви. Але якось я забарився, ловлячи рибу для надзвичайного супу. І трошечки запізнився з обідом. Фа дуже розсердився. І за таке він прирік мене на вічне сидіння з вудкою в руках. Ось. А чари його могли розвіятись лише тоді, коли хтось розбудив би мене. І ось ти це зробив. Я тобі дуже вдячний. І маю для тебе подарунок.  І він дістав із кишені гарненьку пляшечку.  – У цій пляшці чудодійна вода. Коли ти нею на когось бризнеш, то той стає лагідним і готовим віддати тобі все.   – Але чому ти не використав її проти злого Фа?  – А тому, що Фа не може бути добрим. Лише на деякий час вода може подіяти. Потім Фа знову стає таким, як і був. Тому зі мною таке трапилось.  Подякував Музика чоловічкові й пішов далі.  Ішов він, ішов. Дійшов до гористої місцевості. Коли бачить: біля однієї гірки стоїть маленька дівчинка й плаче. Лице в неї набрякло від сліз, навіть очей не було видно.  – Чого ти, дівчинко, плачеш? – запитав Музика.  – Як мені не плакати. Он там, на горі, у торбі лежить мій сміх. А я не можу туди дістатися, бо дуже мала. Але це все одно. Мені вже ніщо й ніхто не допоможе.  – Я допоможу тобі, дівчинко.  – Ти не зможеш. Я пропала, – і дівчинка заридала ще сильніше.  Але Музика не слухав її: поліз на гору. Дістав торбу і віддав її дівчинці. Відкрила дівчинка торбу – і враз засміялася весело-превесело. І така хороша стала, навіть не видно було, що вона плакала. У майстра аж на серці посвітлішало.  – Добрий юначе, – мовила дівчинка, – ти повернув мені щастя – мій сміх. Мене звати Смішинка. Я всім людям приносила радість. Але сім років тому в нашому місті з'явилися двоє злих братів – Відчайко та Печалько (обоє називали себе Соль). Вони заволоділи містом. Якось прийшли до мене, щоб я їх розвеселила. Як я не намагалася, мені це так і не вдалося. Тоді вони забрали мій сміх, поклали його в торбу й закинули на гору. А без моєї радості я зневірилася, що можу дістатися на гору, тому стояла тут і плакала. А ти мені допоміг. За те я подарую тобі чарівну драбину. З нею можна залізти на будь-яку висоту. Вона має властивість зменшуватись, тому поміститься у твоїй торбі. І хоч ти й так добре добираєшся до вершин, вона тобі знадобиться.  Подякував Музика Смішинці й пішов далі.  Ішов він, ішов. Коли бачить: під деревом клітка, а в клітці – гепард. Побачивши майстра, заговорив гепард людським голосом:  – Добрий юначе, визволь мене з цієї клітки.  – Але клітка така міцна. У ній навіть замків немає.  – Так і інші говорили… Ох… Ніхто не може мене врятувати…  Але раптом Музика згадав, що в нього в торбі є диво-сокирка. Дістав він сокирку й розрубав клітку. Вийшов гепард і сказав Музиці:  – Дякую тобі, славний друже! Ти врятував мені життя. Я мав би загинути в цій клітці. Злий Ля, на прізвисько Якало, закував мене, коли всі почали говорити йому, що він не найшвидший. Ця клітка була дуже міцна, і ніхто не міг мені допомогти. А ти зміг. За це я подарую тобі чарівні чоботи. Вони мчатимуть тебе з такою швидкістю, з якою ти забажаєш. І нестимуть тебе туди, куди ти їм скажеш.   Подякував майстер гепардові й пішов далі.  Ішов він, ішов. Сів відпочити. Розкрив скатертину. Тільки почав їсти, коли залізає йому на руку мурашка.  – Добрий юначе! Допоможи нам, будь-ласка, збудувати будинок.  Музика здивувався:  – Навіщо вам, мурахам, будинок? Хіба не в мурашнику ви маєте жити?  Але згадавши попередні пригоди, майстер заходився будувати. За три дні посеред лісу виріс гарний будинок. І як тільки майстер закінчив свою справу, мурашки почали рости і стали людьми. Музика здивувався ще більше, ніж спочатку.  – Не дивуйся, друже, – каже йому один хлопчик, – ми такі ж люди, як і ти. Тільки нас зачарували. Злий Сі, на прізвисько Пихань, поселив нас у мурашник, і ми стали мурахами. Він любив ставити себе вище за інших. І любив, щоб у його очах всі виглядали крихітними. Тому й зачаклував жителів нашого міста. Ти зробив для нас дуже добру справу. Лише ось так попрацювавши і пошанувавши нас, можна було здолати чари. За це ми подаруємо тобі чарівні окуляри. Через них ти бачитимеш правду і те, що захочеш. Що ти їм накажеш – те вони й показуватимуть.  Подякував Музика цим людям і пішов далі.  Ішов він, ішов. І от, нарешті, прийшов у країну Небесних Почуттів. А країна виявилась велика-превелика. І де ж йому шукати Дерево Волі, Бамбук Розуму і Крилатого Коня? І згадав тут музика про чарівні чоботи. Дістав із торби, взувся й каже:  – Хочу дістатися до Дерева Волі.  І чоботи вмить перенесли його в прекрасну долину, де росло чарівне дерево. Дістав тоді Музика свою сокирку і відрубав собі такий шматок, щоб вистачило на скрипку.   Сів під деревом і, трохи відпочивши, змайстрував для скрипки каркас. А потім узувся в чоботи й полетів доганяти Крилатого Коня. Наздогнавши Коня, попросив у нього кілька волосин для скрипки. Кінь з радістю дав йому сім волосин.  Справивши струни, Музика полетів шукати Бамбук Розуму. Бамбук виявився надзвичайно високим. Тоді Музика згадав про чарівну драбину. Дістав її й заліз на самий вершечок. Зрізав кілька прутиків згори й спустився вниз.  Через деякий час скрипка була готова.  «Але яку мелодію я маю на ній заграти?» – подумав Музика й засмутився, бо він не мав навіть найменшої гадки про те, що він має грати на цій скрипці для Короля. Тільки-но він про це подумав, як йому на плече хтось поклав руку. Музика озирнувся й побачив того самого дідуся, що вказав йому шлях до країни Небесних Почуттів.  – Довго ти йшов, юначе. І мужньо. Гідно боровся з усіма труднощами й допомагав слабким. Тепер ти маєш чарівну скрипку.  – Але що мені з тією скрипкою тепер робити? Я ж не знаю мелодії, яка зцілює від усіх недугів, – сумно мовив Музика.  – Настав час дізнатися тобі, хто я. Перед тобою Вічний Композитор.  – Невже?! Яке щастя бачити тебе! І ти допоможеш написати мені ту чарівну мелодію?  – Ти складеш її сам. Для цього ти маєш знайти сім чарівних нот у країні Нот.  – Де ж мені шукати ту країну?  – Ти вже знайшов її. Через країну Нот ти йшов до країни Небесних Почуттів.  – Але я не бачив там чарівних нот!  Тоді Композитор пояснив:  – Сім років тому країну Нот захопили фальшиві ноти. Кожен з них зайняв по місту. Усього в країні сім міст – у кожної ноти своє місто. І фальшиві ноти тримають в ув'язненні чарівні ноти. Тобі треба їх визволити. Тоді вони підкажуть чарівну мелодію.  Тільки Музика щось хотів сказати, як Композитор зник.  Вирушив тоді майстер до країни Нот.  Приходить у перше місто – місто ноти До. А в ньому будиночки з ванілі, дороги – з шоколаду, на вулицях різні приємні аромати. Музика трохи не забув, навіщо він прийшов. Але вчасно згадав. Знайшов він палац правителя. Уже сім років тут мешкав Об'їдайло. Він і змінив палац на свій смак: надав йому вигляду великого торту.   Музика зайшов до палацу. Об'їдайло кинувся йому на шию, ніби зустрів давнього друга:   – Заходьте, заходьте, пане. Прошу до столу.  У палаці все оздоблення було пов'язане з їжею. І картини на стіні, і столи у формі тістечок, і кремові килими. Після обіду Об'їдайло показав Музиці свою бібліотеку. Це були кулінарні книги, книжки з репродукціями картин на ту ж тему. Навіть «Біблія кулінара» була.  Після вечері уся сім'я і челядь Об'їдайла мала звичку співати пісні про їжу. Музика затримався і на вечерю. І потрапив на такі співи. Але серед загального фальшивого виття Музика, несподівано для себе, почув чистий голосок, що долинав із кухні.  – Хто це у вас на кухні співає і не вийшов співати з усіма?  – Та це погана служниця. Їсти готує погано, сама їсть мало.  Здогадався Музика, у чому річ. Зрозумів, що це і є чарівна нота – До. Тоді він дістав із торби чарівну скатертину, розгорнув її і миттю виросла велика кількість найрізноманітніших страв.  Об'їдайло витріщив очі.   – Де ти її взяв? Дай її мені!  – Ну, дати не дам, а можу поміняти.   – Бери все, що захочеш.  – Мені потрібна твоя «погана» служниця.  – Я не можу тобі її дати.  – Ну, тоді й скатертину я тобі не дам.  Об'їдайло відвернувся. А тоді раптом каже:  – Бери! Бери служницю!  Тоді Музика, перед тим, як віддавати скатертину, прошепотів до неї: «Давай їсти лише тричі. І за режимом».  Здійснили обмін. Попрощалися. А Музика з До тільки за поріг вийшов, так одразу й помчав, взувшись у чарівні чоботи. Подалі з міста, щоб Об'їдайло, виявивши нову властивість скатертини, не наздогнав його.  Після того прийшов Музика до другого міста – міста ноти Ре. Воно мало прекрасну архітектуру. У повітрі розливалися чарівні аромати. Мешканці були прекрасні. Їхнє вбрання сяяло й переливалося різними барвами. «Ось що могло приманити злого Ре», – подумав Музика. Він залишив чарівну До за містом, а сам вирушив до палацу, де колись панувала добра нота Ре.  Палац був розкішний. Мармурові колони й підлога, золочені візерунки, тисячі фонтанів, сила-силенна слуг. Музика попросив одну із служниць провести його до правителя.  Султан зустрів його не дуже привітно, але просив проходити. Навіть трохи почастував смачними стравами. Розмова не клеїлась, а тому Музика вирішив перейти одразу до справи. Він дістав зі своєї торби перстень принцеси Ліліан. Султан одразу впізнав його. Очі злого Ре заблищали, руки затрусилися.   – О, Музико, звідки в тебе цей чудовий перстень? Подаруй мені його.  – Ні, володарю, не можу я тобі його просто так віддати. Він дуже дорогий. Але я можу з тобою помінятися. Я чув, що десь у твоєму палаці мешкає чарівна дівчина, на ім'я Ре. Я б дуже хотів, аби ти відпустив її зі мною.  Султан насупився. І трохи помовчавши сказав:  – Гаразд. Давай перстень, а я віддам тобі дівчину.  І Султан наказав покликати чарівну Ре. Музика попрощався і хутко пішов, поки злий правитель не зрозумів, що в персні вже нема чар.   Тільки-но вийшли вони за місто і зустріли До, як Музика взув чарівні чоботи, які помчали їх до третього міста – міста ноти Мі.  Це місто дуже відрізнялося від попереднього. Воно було сірим і виглядало вбого. Музиці, який бачив розкоші міста ноти Ре, було боляче дивитися на те, що поставало перед його очима. Будиночки з облупленими стінами, діряві дахи, порослі бур'яном вулиці – усе свідчило про крайню бідність мешканців міста. Люди були одягнуті в однаково вбоге вбрання. Обличчя їхні від того здавалися ще більш похмурими.   Палац Скнарича відшукати було нескладно. Серед такої сірості він виглядав розкішно, хоча насправді мав досить бідний вигляд.  Музика постукав у двері. Йому відчинила прекрасна дівчина. По тому, як вона сказала «Проходьте, будь-ласка», Музика впізнав у ній чарівну ноту Мі. Майстер, не довго думаючи, схопив її і помчав геть за місто у своїх чарівних чоботах.  Там Музику зустріли ноти До і Ре. Вони здивувалися, що юнак повернувся так швидко. Він тільки хотів щось сказати, як заговорила Мі:  – Річ у тім, дорогі сестри, що цей господар, Скнарич, пожалкував харчів на те, щоб годувати слуг. Вони й пішли від нього. А я, як полонянка, сім років жила в нього і була за служницю. Виконувала всіляку роботу. Ось і тепер пішла відчиняти двері, а цей юнак, недовго роздумуючи, забрав мене із собою.   Подивувалися сестри жадібності Скнарича й вирушили до четвертого міста – міста ноти Фа.  Це місто колись було гарним. Колони, фонтани, світлі, обкладені бруківкою вулиці. Але в багатьох місцях будинки були спалені, колони зруйновані, фонтани висушені. А на вулицях ходили сумні-пресумні люди. І в кожного з них був страх в очах. Трохи далі Музика побачив силу-силенну шибениць та гільйотин, до яких були вишикувані черги. Вулицями їздили гінці й сповіщали, хто засуджений до смертної кари. «О, Господи! – подумав Музика. – Та тут уже скоро нікого не залишиться». Засмутився юнак. Але що він може зробити?  Палац правителя знайти було неважко. Звідти весь час їхали гінці. Музика з острахом підійшов до дверей. Відчинив їх якийсь слуга. Лице його було кам'яним: ніякі емоції не відтіняли його. Юнак попрохав провести його до господаря. Слуга оглянув майстра і, зрозумівши, що той не місцевий, попередив його:  – Наш володар дуже строгий. Вам слід поводитися вкрай стримано, щоб не накликати на себе його гнів.  Музика подякував слузі за попередження і, подумавши, запитав:  – А як вам живеться в такого господаря?  – Ох! – зітхнув слуга. – А як воно може бути при такому правителі? Зробиш щось не так, скажеш не те, навіть якщо просто погляд твій не сподобається володарю – не зносити голови.   – І завжди так було?  – Та де там? Так би тут узагалі нікого вже не було: усіх би закатували. Сім років править Вибухівка, а до нього була добра правителька Фа. Лагідна була така й добра, що на всіх вистачало її тепла.   – А де ж тепер добра Фа?  – Та тут вона. На правах служниці. Тільки про це ніхто не згадує. Усі бояться. Вибухівка під страхом смерті заборонив про це згадувати. Вона часто співає для господаря.  Подумав Музика, а тоді дістав із торби пляшечку з чудодійною водою, що її повар подарував, та й каже:  – Я бачу, що ти добра людина. Допоможи мені звільнити з полону чарівну ноту Фа, щоб нарешті закінчилось панування злого Вибухівки. Візьми ось цю пляшечку і стань неподалік від господаря. Коли я закінчуватиму грати на скрипці, ти відкриєш її і виллєш воду на нього. Можеш не боятися за наслідки: Вибухівка про все забуде.  Слуга, трохи подумавши, погодився.  Тоді пішли вони до великої зали, у якій сидів господар – зла нота Фа, на прізвисько Вибухівка.   – Чим завдячую вашому візиту?  – Любий господарю! Бачите, я – Музика, і, кажуть, дуже талановитий. Дозвольте мені заграти для вас.  – Гаразд. Але спершу подивись, як треба робити, щоб мені сподобалось. Ця дівчина співає неперевершено, навряд чи ти досягнеш її рівня.  Вибухівка плеснув у долоні – і вийшла чарівна нота Фа. Коли вона заспівала, всі просто завмерли від подиву й захоплення.  – Браво! – вигукнув Вибухівка й звернувся до Музики. – Тепер твоя черга.  Музика дістав чарівну скрипку – і полилася музика. Справжня, чиста, сповнена надії та любові. Коли майстер закінчував гру, слуга відкрив пляшечку і вилив чудодійну воду на господаря.   Вибухівка раптом лагідно посміхнувся й мовив:  – Чого ти хочеш за таку чудову гру?  – Віддай мені свою служницю-співачку.  – Бери. Ти заслужив. Ти – справжній майстер.  Музика подякував, вийшов з нотою з палацу й помчав геть за місто у своїх чарівних чоботах.  Ноти дуже зраділи, побачивши свою сестру живою та здоровою.  Відпочили трохи й рушили далі – у місто ноти Соль.  Це місто було вкрите тінню смутку. Усі жителі ходили з опущеними головами, час від часу плакали й нічого більше не робили. Музика навіть сам трохи засмутився. Запитавши в перехожого, де розташований палац і дізнавшись трохи про чарівну ноту Соль, юнак вирушив до центру міста. Правителів виявилося двоє – Відчайко та Печалько. Коли майстер прийшов, вони сиділи й почергово зітхали. Побачивши юнака, зітхнули ще глибше й продовжували зітхати так само, як і перше.  – Я можу вам допомогти.  – Нам ніхто не може допомогти.  – А я допоможу, – мовив Музика. Бо в мене є чарівна драбина, за допомогою якої можна дістатися до сміху.  Відчайко та Печалько трохи пожвавішали.  – Можна спробувати. Що ти хочеш за цю драбину?  – Я чув ви тримаєте в себе в підвалі дівчину Соль. Я хотів би, щоб ви її віддали мені.  – Бери. Нам від неї однак ніякої користі. Багато сміється, дражнить нас.  Музика, скориставшись нагодою, подякував і пішов.  Тут йому вже не потрібно було мчати з усіх сил. Навіть якби брати не дісталися до сміху, вони б не стали наздоганяти Музику.  Отже, залишалося два міста. І спочатку Музика й сестри вирушили до міста ноти Ля.  Місто Якала здалося Музиці непоганим, навіть симпатичним. Перше, що впадало в очі, були постійні змагання – спортивні, поетичні, художні, наукові, культурні і тому подібні. Мешканці міста хвалили одне одного за успіхи й зневажали слабких.   Музика запитав в одного спортсмена, як дійти до палацу.  – О, ви збираєтесь до найвидатнішого, найяснішого, найрозумнішого… (Ці «най-най-най» тривали досить-таки довго.)  Спортсмен вказав йому дорогу.   Палац мав розкішний вигляд. Всередині було багато дзеркал. Підлоги були застелені килимами. Всюди було щось оригінальне. Якало зустрів Музику у величезній залі з мармуровою підлогою, ліпленими, золоченими стінами.   – Здрастуйте, ясний володарю! – звернувся до Якала майстер.  – Здрастуй! Чого тобі треба?  – Та от сумно мені, що нема кращих за мене бігунів…  – А я? – знервувався Якало.  – Я швидше бігаю, – мовив Музика.  – А це ми зараз перевіримо.  І розпочалися змагання. Якало хотів було перехитрити Музику. Замаскував під себе найкращого свого бігуна. А сам заховався. Але як тому було обігнати майстра з чарівними чоботами!  Коли вони повернулися до палацу, Якало запитав:  – Скажи, Музико, в чому твій секрет?  – А все дуже просто. Ось чарівні чоботи. Вони мчать господаря так швидко, як він того бажає.  – Віддай мені ці чоботи. А натомість проси, чого хочеш.  – Чув я, що в тебе живе чарівна дівчина, на ім'я Ля. Відпусти її зі мною – і чоботи твої.  Подумавши трохи, Якало мовив:  – Гаразд. Бери дівчину. А мені давай чоботи. Тепер мене ніхто не зможе перегнати.  Подякував Музика й пішов разом з чарівною нотою за місто. Якало й не намагався повернути Ля. Так він був захоплений власною персоною.  Залишалося останнє місто – місто ноти Сі.  Дійшовши до міста, Музика побачив, що воно огороджене високим-превисоким муром. Трохи пошкодував, що нема зараз із ним чарівної драбини. Але не довго розмірковуючи, дістав він із торби чарівну сокиру й вирубав для себе у стіні прохід.  Зсередини місто було спустілим. На вулицях не видно жодної душі. Тоді Музика пригадав мурах-людей. «Напевно, зараз вони живуть десь у лісі», – подумалось йому.  Дійшов до палацу безлюдними вулицями. Постукав у двері. Йому відчинила якась служниця.  – А тут живе володар цього міста?  – Так, – сумно відповіла служниця й показала йому, як пройти до кімнати, у якій був господар.  Коли Музика увійшов, Пихань гордовито поглянув на нього й запитав:  – Чого тобі треба?  – Володарю, я прийшов вам заграти. Я майстер-скрипаль, – мовив Музика.  – Не потрібен мені ні ти, ні твоя нікчемна скрипка. Мені й без вас добре.  – Але я бачу печаль на вашому обличчі.  – Брешеш! – розсердився Пихань. – Нема ніякої печалі. Не потрібна мені ваша допомога.  Тоді Музика дістав із торби чарівні окуляри. Одягнув їх і побачив, що Пиханя мучило те, що слуги ніяк не поменшають в його очах.   – Бачу я ваше горе, володарю, – мовив майстер.  – І що ж то за горе? – злісно перекривлюючи юнака запитав Пихань.  – А горе ваше в тому, що ви хочете, аби ваші слуги стали мізерними у ваших очах. Ви хочете почувати себе набагато вищим і більшим і бачити їхню нікчемність.  Пихань дуже здивувався:  – Звідки ти про це знаєш?  – Ці чарівні окуляри показали мені вашу біду. Вони здатні показувати те, що від них просять. Вони можуть вирішити вашу проблему.  – Чого ти хочеш за них?  – Чув, що живе у вас одна дівчина, на ім'я Сі. Віддайте мені її.  Засмутився Пихань, але надто вже змучили його негаразди. Тому й погодився. А Музика з нотою Сі з радістю подався за місто.  Тепер усі сестри були разом. На радощах вони обнялися. І в ту мить сталося диво: через усе небо простяглася Веселка. І вмить міста країни почали змінюватись.  – Тепер наша влада повернулася до нас, – радісно промовила нота Сі. – Зло переможене.  Радів Музика, що все так вийшло, але й сумував трохи. Побачила його смуток нота До й запитала:  – Чому, славний Музико, ти сумуєш у такий час?  – Та от, я ще й досі не знайшов чарівну мелодію для зцілення мого володаря.  – І ти через це сумуєш? – здивувалася нота. Тоді вона покликала своїх сестер.  – Тепер ми маємо силу, – сказала До. – Давай-но сюди свою скрипку. Ти мужній і заслуговуєш на цю чарівну мелодію.  І кожна із сестер торкнулася своїми пальцями струн скрипки і смичка.  – А тепер спробуй заграти, – мовила До.  Тільки-но Музика торкнувся смичком струн, як полилася чарівна мелодія, солодка й приємна така, що ніде в світі він такої не чув.  – Дякую вам, добрі ноти. Тепер настав час повертатися мені до свого королівства.  І Музика пішов. І з ним пішла чарівна принцеса-красуня Ліліан, яка з'явилася тоді, коли в небі засяяла Веселка.  Прийшовши до Короля він заграв йому чарівну мелодію. Коли той її почув, його серце ніби відтануло. Після того Король поступово почав змінюватись. Бідних наділив майном і землею, припинив кривдити наближених осіб, взявся за господарювання. Чарівне королівство невдовзі прославилось на весь світ через те, що в ньому правив такий добрий Король.  Донині старі люди розповідають цю історію. Ще кажуть, що та мелодія має свою особливу назву – совість, і коли її слухати, здатна зцілювати й творити чудеса.

Ото ж воно й почалося з того,  що одружився дурний Петро.  Тільки до хати привів небогу –  зразу ж топитись пішов у Дніпро.  Стрибнув у воду – в воді не тоне,  почухав тім'я дурний, а тоді  почав серед річки – хай Бог боронить! –  ходить на руках по воді.  Походить трохи та ляже полежить,  на хвилю закине ноги брудні –  і хоч би тобі що! Схопив, правда, нежить  та рибалок до смерті злякав у човні.  Йому все байдуже – ходить та чхає,  та грайливо моргає до риб,  а небога із кручі рукою махає:  – Вернись, чоловіче, бо з'їм твій хліб! –  Почув те Петро та бігом додому,  що запопав – то усе перегриз,  добре, що жінка спалила солому  та в глечиках поховала дрова і хмиз.  Наївся Петро: – Ну, стели постелю,  горличко ніжна моя,–  та сама лишень лізь під стелю,  а на долівці приляжу я. Отак і жили без нужди та горя.  Сусіди шепталися, як один:  – Від чого товстіє Петрова Федоря? –  Аж гульк –  у Федорі син.  І такий тобі хлопець, що далі нікуди,  і такий тобі хлопець, що – ну.  На другий рік вже навчився бігати,  а на шостий – виматюкав старшину.  Прийшли тоді до Петра пузаті  та й кажуть:  – Ти знаєш чи ні,  що виродок твій губатий  сказав, ніби ми дурні?  Розізлився Петро:  – Отаке тобі й на!  Та я ж його витурю з дому,  щоб не балакав малий сатана  того, що усім відомо…–  Узяв і прогнав. А що дурному?  Тільки приказував, як проганяв:  – Іди, лобуряко, з дому –  ти з мене останню сорочку зняв!  Іди собі, зла личино!  Може, десь виб'єшся у пани,  то гляди не поскупися, сину,  матері справить картату хустину,  а мені – кисет і штани…  Ну, йди вже, клята рахубо,  бо дома з голоду вріжеш дуба…  І пішло хлоп'я із убогої хати  кращої долі собі шукати.  Де воно не ходило, де воно не було!  Спало, де впало, їло, що мало,  та, мов трава, росло.  Та хлопця й вигнало – слава Богу:  не менше саженя в ріст.  Кулаки – мов горщата,  мов обаполи, ноги –  і де те здоров'я бралося в нього,  коли ж все життя – безконечний піст?  А люди про хлопця так говорили:  – Чому б не рости, коли він – Дурило! –  Отож, як Дурило уже зміцнів  і огидло хлопцеві байдикувати,  раптом ні сіло, ні впало він захотів  навідаться до рідної хати.  Спакував у кишеню речі,  доброго костура в руки взяв –  і, як говорять, ноги на плечі  та й пішов, куди знав.  Іде та й людей питає:  – А де тут дорога до Рідного краю? –  А люди говорять:  "Кругла Земля,  так що прямої дороги немає:  сонце сходить онно звідтіля,  а тамечки он сідає.  Спитай у нього. Воно  біга довкола Землі давно,  то, певне, тобі щось розумне порає". Махнув рукою Дурило  та й пішов навпростець,  добре, що сонце у спину гріло,  а в груди віяв вітерець.  Іде та й іде. Аж у ногах занило,  присісти хотів, та ба –  з-за кущів до Дурила  вибігла враз галаслива юрба.  – Ти куди йдеш?  – Додому.  – А де ж та домівка?  – У Ріднім краю.  – А край де?  – Їй-богу, не знаю.  Я люди, шукаю вітчизну свою.  – А навіщо шукати?  Лишайся, хлопче, у нас –  у нас не життя, а свято,  щасливим зробишся враз.–  І вмить та юрба оточила Дурила  і дружно до нього отак говорила:  Порода наша мудра від природи,  ми знаєм все, бо осягнули все.  І глипає на нас зворушено і гордо  щасливий предок – щирий шимпанзе.  Йому гойдатись на гіллі рипучім  і на тропічних тішитись вітрах,  а ми підем і цілий світ научим,  як у чорнильних плавати морях.  У нас до того мудрі всі та вчені,  що лімітуємо чорнило і папір.  Вулкани діють дужі і скажені  в хребтах висотних паперових гір.  Ми знаєм все! Для нас усе відоме!  Що буде завтра? Запитайте нас.  Як живить вогнища руда суха солома,  так нас годує мудрість повсякчас.  Ми пронесем, ми підведем і підем,  ми дійдемо, ми сягнемо висот!  Ми стільки істин вам за мить націдим,  що подив назавжди заціпить рот.  Чого ж тиняєтесь по світу, ніби п'яні,  чого шукаєте, коли ми все знайшли,  коли ведуть дороги осіянні  під наше сонце з вашої імли?  У нас давно ніхто й не чув про горе  та інші нісенітниці й бридню.  Одна турбота чола наші оре –  а що, як в мудрі паперові гори  раптово влучить іскорка вогню?  Чи вистачить чорнила, щоб залить?  А більше нам нічого не болить  Дурило, звичайно, розвішує вуха,  Дурило аж рота роззявив та слуха,  Дурило гукає:  – Зрікаюся Рідного краю!  Візьміть мене, друзі, до вашого раю! –  І друзі Дурила під руки беруть,  і друзі Дурила до себе ведуть.  А хлопцеві думка сидить в голові:  – Чого, люди добрі, в вас ноги в крові?  – Та це,– йому кажуть, – така у нас звичка:  до щастя дорога веде через річку –  та річка із крові та трішки зі сліз,  але ти не бійся. Не втопишся. Лізь.  Вона не глибока – либонь, до колін…  – А кров там чия? – не гамується він.  – Чия? А відомо чия – тих людей,  що підло не визнали наших ідей…  Ми їх, значить, трішечки, зовсім помалу  кого задавили, кого зарубали.  – А це хто тут висить? – питається в них.  – Це дурень один із отих навісних,  що пруться на острів…  – На острів? За чим?  – Та, правду сказати, либонь, ні за чим:  там щастя закуте в печерах німих  не те, що для нас, а оте, що для всіх…  – То нащо ж повісили?  – Так, для годиться:  якби не повісили, міг би втопиться…  І далі Дурило по Раю іде,  круг себе очима дурними пряде.  – А це що за ідол? – питається знов.  – Це той, хто закон наймудріший знайшов:  навчив нас хапати, навчив убивати,  навчив людям в вічі оману пускати,  навчив нас, як жити годиться на світі,–  читай заповіта його на граніті. Що кому на роду написано,  то й конем не обскачеш того.  Одному доля дарує лисину,  другому шляпу з широкими крисами,  а третього причастовує батогом.  А четвертому, п'ятому, шостому і дев'ятому  цілісінький довгий вік  стільки добра обіцятиме,  що врешті з четвертого, п'ятого, шостого і дев'ятого  поробить стандартних калік.  А найкраще тому, кому доля багата  не захоче нічого дати –  ані честі, ні глузду, ні сорому –  нічогісінько.  Ось цьому ми з нікчемства свого  п'єдестала створимо  та освятим в кадильнім диму,  та сипнемо під ноги квітів,  та у лаври чоло вберем,  та, щоб весело жив на світі,  приведем панну Музу в гарем.  А самі заживем без гризоти,  бо відомо й дитині малій,  що у Музи тієї цноти  вже не більше, ніж у повій.  Скільки бідною торгували,  стільки вже продавалась сама,  що назвать її лярвою мало,  а сильнішого слова нема.  Ну а нам що до того?  Ми люди тихі.  Нам би повне корито бурди,  теплу ковдру, затишну стріху  та цукерку вряди-годи.  Бо таке на роду написано:  від Адама до наших днів  будуть людям світити лисини  величаво-мудрих вождів.  Думав, думав Дурило,  аж йому голова заболіла,  та ніяк собі не збагне:  куди і до чого той ідол гне?  Якщо йому правда – ріднесенька мати,  то нащо ж йому п'яти лизати?  А якщо йому люба лизня,  то тоді його ненька – брехня?  Так замислився, що аж присів,  сім днів не пив і не їв,  а на восьмий устав і каже:  – Якесь дуже дивне те щастя ваше!  Не хочу такого, щоб я вмер!  Сходжу ще на острів до тих печер…–  Та й ну Дурило  від друзів нових тікати,  а ті йому в спину кілки метати.  Добре, що наш Дурило водою не брів –  він, як і батько, ходить по воді умів –  отож він перший став у печері  і давай своїм костуром бити у двері.  За третім ударом впали двері,  і враз ніби сонце сяйнуло в печері.  І вийшло звідти дівча,  і всміхнулося мило:  – Спасибі за поміч тобі, Дурило!  Я долю тепер не мину і твою –  жду тебе, парубче, у батьківській хаті,  у твоєму Ріднім краю…–  Сказало і щезло.  Озирнувся Дурило –  дивиться:  гори вогнем охопило,  і кривава ріка змеженіла,  а там, за рікою, на тихій Зеленій горі  біліє батькова хата,  а під нею засмучена мати  пасе сонячних зайчиків у дворі…

Лесик, Толя й два Володі  Сумували на колоді.  Лесик скаржився: «Хлоп'ята,  Страх як тяжко жить мені – Слухай маму, слухай тата,  Умивайся день при дні.  Ох, і тяжко жить мені!»  Толя теж сидить бідує,  Вилива жалі свої:  «Дуже Тоня вередує,  Розважай весь час її...»  А Володя скиглить:  «Тато Змусив квіти поливати...»  І зітхає вся четвірка:  «Як нам тяжко, Як нам гірко!»  Раптом трісь – і перед ними  Бородань малий з'явивсь,  Хитруватими очима  На четвірку він дививсь.  І сказав до них суворо  Цей химерний чоловік:  «Я почув про ваше горе  Й через доли, через гори  Свою бороду волік – Поспішав мерщій сюди  Виручати вас з біди.  Недалеко звідсіля  Є чудна одна земля – Там ні дня нема, ні ночі,  Кожен робить там, що схоче...»  Тут всі четверо до нього:  «Поможіть нам, поможіть!  Як пройти в оту країну,  Розкажіть нам, розкажіть!»  «Поможу я вам охоче,- Каже власник бороди, – Ви на мить заплющіть очі –  Я відправлю всіх туди».  Тільки так усі зробили,  Всіх як вітром підхопило,  Закрутило, завертіло,  Заревло і загуло  Й над степами,  Над лісами Аж під небом понесло! Як розплющили всі очі, Закричали: «Тру-лю-лю! Я роблю тепер, що схочу, Що захочу, те й роблю! Ми потрапили-таки У країну Навпаки!» Ну, а цей чудесний край Для малечі просто рай: Там в річках тече чорнило, Там ніхто й не чув про мило! Всі замурзані по вуха, Галасують всі щодуху, Оком чують, вухом бачать, Догори ногами скачуть. Сажотруси хати білять, Землеміри небо ділять, Косарі дерева косять, Язиками дрова носять. Взявши торби, малюки Ходять в небо по зірки. Наберуть їх повні жмені, Ще й напхають у кишені І додолу з неба – скік! – Хто на скирту, хто на тік. Лесик, Толя, два Володі,  Як малі телята в шкоді,  Цілий день брикали, грались,  Реготали і качались,  То з якимись хлопчаками  Воювали галушками,  То в густих чагарниках  Танцювали на руках.  І кричали: «Тру-лю-лю!  Що захочу, те й роблю!»  Потім, стомлені й щасливі,  Спали, висячи па сливі.  Одіспавшись, ласуни  Рвали з дуба кавуни  І з кущів серед левад  Смакували шоколад.  Якось їх біля млина  Стріла гвардія чудна – Ці вояки в штанях синіх  Верхи їхали на свинях.  «Хто такі? – спитав похмуро  Найстрашніший мацапура. – Це перевертні, не діти!  Гей, хапайте їх, в'яжіте!»  І вояки той наказ  Так і виконали враз  Та й погнали неборак  До палацу Невмивак.  Ждав їх в будці для собаки  Цар Великий Невмивака – Він найстаршим тут вважався,  Бо сто років не вмивався.  Як побачив цар малих,  Закричав, завив на них:  «Що це в біса за прояви?  В них праворуч руки праві?!  Чом вони очима бачать?  Що це, слуги мої, значить?  Треба їх обмить чорнилом,  Бо від них одгонить милом.  Потім всім їм для науки  Треба викрутити руки,  Ще й відтяти треба вуха  Та навчить очима слухать.  Лиш тоді ці диваки  Зможуть жити в Навпаки. А тепер цих недотеп  Замуруйте в темний склеп!»  Так, зіпершись на ломаку,  Гаркнув грізний Невмивака,  І дітей всіх чотирьох  Слуги кинули у льох.  У льоху в холодній тиші  Шаруділи сонні миші,  Од стіни та до стіни  Сновигали таргани  І, забившися в кутки,  Пряли пряжу павуки.  Пронизав усіх хлоп'ят  Страх нечуваний до п'ят,  Тож всі четверо щосили  У тюрмі заголосили.  І від тих солоних сліз  Льох увесь по швах поліз:  Спершу стіни тануть стали,  Потім двері з цукру впали.  І щаслива дітвора  З криком радісним «ура!»  Задала стрімкого дьору  Од царя страшного з двору.  А вояки в штанях синіх  Мчали назирці на свинях  І кричали, й докоряли,  Й помідорами стріляли.  Ось-ось-ось були б спіймали,  Але свині раптом стали  Й повернули до лози  Смакувати гарбузи.  Як вояки не галділи,  Свині й слухать не хотіли – Тільки рохкали й хрумтіли,  Гарбузи все їли, їли.  А наївшись, як одна,  Всі чкурнули до багна.  Тож вояки всі чимдуж  Мчали слідом до калюж  Та благали: «Любі паці,  Вже пора ставать до праці!»  Свині добре все це чули,  Та й бровою не моргнули  І пролежали в багні  Дві секунди ще й два дні. А тим часом наші діти  Мчали, мов несамовиті,  Через поле й сінокіс  Та й потрапили у ліс.  Тут, у лісі, на поляні,  Квіти бавились рум'яні – Грали в гилки, в коперка,  Танцювали гопака.  Як побачили малих,  Прудко кинулись до них,  Застрибали, заскакали,  У листочки заплескали:  «Йдіть до нас! До нас у коло – Потанцюєм, як ніколи!»  Квіти діток гратись кличуть,  А вони стоять кигичуть:  «Там вояки в штанях синіх  Доганяють нас па свинях.  Хочуть ці лукаві круки  Повикручувать нам руки.  Ой! Ой! Ой! Де наші мами,  Що без них тут буде з нами?»  Квіти з жаху стали сині:  «Нас також потопчуть свині!..»  Тут до них підскочив дід  Кущовик Червоний Глід:  «Не сумуйте, не кричіте,  Я поляну оточу,  І свиней топтати квіти Відучу!» Глід, Шипшина й Терен дикий  Вмить без галасу і крику  Всю поляну оточили,  Нашорошили голки  Й заганяли їх щосили  Свиням в ноги і боки.  І воякам шматували  Пишний одяг і тіла – Впало ранених чимало,  Кров з них ріками текла.  Вже вояки як не брались,  Тільки геть пообдирались – В колючках, усі в крові  Повтікали ледь живі. Розізлився Невмивака, Що зірвалася атака, І звелів поставить, клятий, Круг поляни вартових, Щоб зухвальців упіймати – Хай чи мертвих, чи живих! Він сказав: «Дітей схопіть І в чорнилі утопіть!» І вояки в штанях синіх Сновигали скрізь на свинях, Доглядали, щоб малечі Не було шляхів до втечі Ну, а діти, бідні діти, Стали худнути, марніти, Стала їх бороти втома, Закортіло всім додому. І зітхала вся четвірка: «Як нам тяжко! Як нам гірко!» Раптом трісь – і перед ними Бородань малий з'явивсь. Хитруватими очима На четвірку він дививсь. «Хто із вас додому хоче,- Каже власник бороди, – Хай лишень заплющить очі – Віднесу його туди...» Тільки всі отак зробили, Всіх як вітром підхопило, Закрутило, завертіло, Заревло і загуло Й над степами, Над ярами Попід небом понесло! Як розплющили всі очі, Гульк – уже в своїм дворі! їх стрічають, обнімають І бабусі, й матері, І кричать мандрівники: – Нас тепер ніяким дивом – Навіть бубликом красивим! – Не заманите ввіки У країну Навпаки!

Але в тому диво-царстві,  Зневажаючи закон,  Жив у мандрах і митарстві  Добрий дядько Лоскотон.  Він приходив кожний вечір –  Хай чи дощ іде, чи сніг –  До голодної малечі  І усім приносив сміх.  Мав він вдачу теплу й щиру,  Ще й лукавинку в очах.  І була накидка сіра  В Лоскотана на плечах.  Лоскотливі мав він вуса  І м'якенькі, наче пух.  І м'яке волосся русе  Розсипалося до вух.  Він як прийде, залоскоче,  То сміється, хто й не хоче.  Тільки де він появлявся,  Зразу плач там припинявся,  І приходив до усіх  Голосний та щирий сміх.  Не любили Лоскотона  Цар Плаксій і Плаксуни,  Видавали заборони  Проти лоскоту вони.  І за дядьком Лоскотоном  Із нагайками в руках  Охоронці злих законів  Полювали по хатах.  Але дядько Лоскотон  Не боявся цих заслон:  Він ходив по всій країні  І носив з собою сміх  В розмальованій торбині,  В пальцях лагідних своїх. Розізливсь тоді Плаксій –  Цар країни Сльозолий.  Гнівно він гукнув із трону:  "Гей, ледачі сльозівці!  Хто впіймає Лоскотона,  Буде муж моїй дочці!  Хто його посадить в льох –  Вибирай одну із трьох!  Бо уже цей Лоскотон  Скоро нам розвалить трон:  Що тоді ми будем пити,  Як не будуть плакать діти!"  І завзяті сльозівці  Понеслись у всі кінці,  Щоб скарати по закону  Баламута Лоскотона.  Довго скрізь його шукали,  У всі шпари заглядали,  Перерили всі двори,  Обходили всі бори,  Час потратили дарма:  Лоскотона скрізь нема,  Бо його завжди і всюди  Од ловців ховали люди.  Опівночі Лоскотон,  Коли всіх колише сон,  Йшов собі в бідняцькі хати  Їхніх діток розважати.  Був тоді у Плаксія  Лютий посіпака,  Віроломний, як змія,  Капітан Макака.  Так хотілося йому  Царським зятем стати,  Що ні разу в ту зиму  Не лягав і спати.  Все ходив, усе він слухав  І нарешті все рознюхав.  На світанку Лоскотон,  Насмішивши діток,  У міцний поринув сон  Між кленових віток.  А лукавий капітан  Підікрався змієм  Й Лоскотонові аркан  Зашморгнув на шиї.  Руки вивернув назад,  Міцно спутав ноги  І мерщій у Плаксоград  Рушив у дорогу… Лоскотона посадили  За вузенькі грати,  А в палаці порішили:  – Час весілля грати…–  Гей, зійшлися царенята  І придворна свита  Наречених шанувати,  Сльози діток пити.  До вінця веде жених  Висохлу Нудоту,  Та дивитися на них  Зовсім неохота.  Хоч Макака був бридкий,  А вона ще гірша,  Їм поет один гладкий  Присвятив ще й вірша.  Стільки там було хвальби,  Так скрасив їх вроду –  Навіть жаби від ганьби  Булькнули у воду!  Але цар ходив, пишався,  Він із зятем цілувався,  Похвалявся: "Ну, тепер  Лоскотон, вважай, умер!  Недоступним став для всіх  Голосний та щирий сміх.  Тож від радості стрибайте!  Тож від радості ридайте!  Ми тепер встановим скрізь  Віковічне царство сліз!"  Так розхвастався Плаксій –  Цар країни Сльозолий. Та поки гуло весілля,  То п'яниці вартові  Напились якогось зілля  Та й поснули у траві.  А вночі йшли до в'язниці  Батраки й робітники,  Щоб звільнити із темниці  Лоскотона на віки.  Рознесли всі перепони,  Гнули грати, мов прути:  – Гей, веселий Лоскотоне,  Це прийшли твої брати!  Йди до нас, веселий брате,  В нашу здружену сім'ю!  Підем разом догравати  Ми весілля Плаксію… У палаці кожен скаче  Та від щастя гірко плаче,  Ллються сльози, як ріка, –  Бачте, радість в них така!  Раптом цар упав на трон:  – Ой, рятуйте – Лоскотом! –  Всі відразу "ох!" та "ах!",  Жах у кожного в очах.  А веселий Лоскотон  До царя стрибнув на трон  І сказав йому якраз:  – Насмієшся ти хоч раз!.. –  Став царя він лоскотати,  І Плаксій став реготати.  Так сміявсь – аж заливався,  Аж від реготу качався,  Кулаками очі тер –  Потім лопнув і помер.  Ой, була ж тоді потіха –  Цар Плаксій помер од сміху!  З ним придворні одубіли,  Бо сміятися не вміли.  А цареві три сини,  Три завзяті Плаксуни,  Так сміялись-реготали,  Що штани з них поспадали –  Тож всі троє без штанів  До чужих втекли країв.  Три царівни теж навтьоки  У чотири бігли боки.  Кровопивці-сльозівці  Стали п'явками в ріці,  А Макака-забіяка  З'їв себе із переляку.  Так веселий Лоскотон  Розвалив поганський трон.  Сам же він живе й понині,  Дітям носить щирий сміх  В розмальованій торбині,  В пальцях лагідних своїх.  Схочеш сам піти в цей край,  То маршрут запам'ятай:  Треба йти спочатку прямо.  Потім вправо завернуть,  А тоді поміж дубами  Поведе наліво путь.  Після цього вже помалу  Чимчикуй куди попало:  Як од втоми не впадеш –  В цю країну попадеш.

Жив собі Максим убогий  Коло річки, край села.  Крім дітей та жінки, в його  Тільки курочка була. Нанесла вона яєчок.  Вже й Великдень ось-ось-ось!  Хоч би кожному яєчком  Розговітись довелось! Та старий Максим міркує:  "Поїдяться крашанки,  А коли підсипем квочку,  Будуть згодом курочки. Швидко виростуть курчата,  Навесні почнуть нестись,  От тоді ми поласуєм!  Ласували ж ми колись..." "Це не можна, – каже мати., –  Не годиться, ні!.. Та як?  Щоб без крашанки Великдень?!  Любі діти, чи не так?" "Правда!" – діти закричали...  Згодом мати додала:  "Дев'ятнадцять дам під квочку,  Десять буде для стола". "Хай по-вашому вже буде!" –  Каже з усміхом Максим.  І пішов собі із хати.  Мати вийшла теж за ним, На город пішли садити,  Та була уже й пора...  В хаті ж праця закипіла:  Малювала дітвора. Писанки на диво вийшли!  Гриць слона намалював.  Слон звів вгору жовтий хобот  І на сині ноги встав. Далі взявся за ведмедя.  Вуха білими зробив,  Тулуб синькою побарвив,  Дві ноги почервонив. А Маруся жовту жабку  Посадила на сучок.  В лапку їй встромила мушку,  В другу – китицю квіток. Далі діти малювали  Лева, тигра, борсука,  Не забули і овечки,  І лисиці, і вовка. Дуже гарно у Наталки  Вийшов зайчик на лужку,  Усміхаючись, підносить  Він капусту їжачку. А найменшенький, Івасик,  Кицьку тільки що кінчив.  Що за мила вийшла кицька!  Ще і стрічку почепив. Гриць скінчив уже й верблюда:  Височезний, три горби!  Звів він голову угору,  Тягне листя із верби. Домальовував Івасик,  Та вже в хаті аж гуло!  Діти плигали, сміялись...  Так їм весело було... Аж у хату батько й мати...  Мати скрикнула: "Ой, жах!  Я ж яєць ще не варила...  Хто?! Пізнаю по очах!!" Як німі, сиділи діти...  Та всміхнувсь старий Максим:  "Не біда: на тісто підуть!  Я й сире яєчко з'їм... Так, під квочку дев'ятнадцять  З решти будуть писанки.  Воно, варені смачніші...  Зате маєм малюнки!" Так, як сказано, й зробили...  Треба йти негайно в хлів!  Всі пішли: і батько, й мати,  Гриць на місці вже сидів. Бідна квочка так зраділа,  Мальовничим писанкам,  Що, зворушена, й не знала,  Що казати діточкам. Ось і смеркло. Усі разом  Повечеряли й лягли.  Та заснути чомусь діти  Довго-довго не могли. Все їм згадувались звірі,  Кожний сам себе питав:  Чи не краще, коли б чорним  Вуха він намалював?.. Або чом живіт ведмедю  Він зеленим не зробив?..  Та голівоньки дитячі  Сон на подушки схилив... Аж три тижні бідна квочка  Пробула на писанках!  Коли б глянули на неї,  Вас пройняв би просто жах! Як вона змарніла, схудла!  Самі шкіра й кісточки...  Гола... Краще не дивіться  Ви на неї, діточки!.. Тільки серце в неї билось  Усе радісніш, сильніш...  Залишилось ще посидіть,  Почекати тільки ніч! І коли почувся вранці  У шкарлупу перший стук,  Квочка наче підлетіла  Після довгих, довгих мук! І, щаслива вся, в повітрі  Враз спинилася вона...  Коли – зирк! Стоїть на спині.  Де? У кого? У слона! Дійсно: вилупилось першим  Чепурненьке слоненя.  Не занадто ще велике...  Ну, як з доброго коня. Далі з ревом, криком-риком  Лев вискакує з яйця.  Тихо виліз тигр з-а левом,  Далі лупиться вівця. За верблюдом нявка-кицька,  Ось і зайчик, і борсук...  Метушаться вовк, лисиця,  Вже і жабка: стук та стук! Спочатку вжахнулась квочка,  Ледве в безвість не втекла!  Та отямилася згодом  І квоктати почала. Гриць усе це чув і бачив,  Та не мав чогось страху,  Хоч для більшої безпеки  Зліз обачно на вільху. Квочка стала хвилюватись,  Малеч кликати на збір.  Сполошилися курчата, –  Всім хотілося надвір. Перша вийшла з хліву квочка.  Через неї плигнув лев,  Щось зачув, хвостом замаяв  І підняв страшенний рев! Все замовкло, заніміло...  Наче цілий світ зомлів...  Навіть квочка, рідна мати,  Аж припала до землі. Коли рев скотивсь поволі,  Громом в прірвах одлунав,  Скочив тигр, роззявив рота  І сказав в повітря: "Няв!" Далі вибігла лисиця,  Вовк, ведмідь, рябий борсук...  Жабка плигнула з квітками  І найшла на груші сук. І верблюд з трьома горбами  Вийшов з хліву, подививсь...  Щось було не до вподоби,  І він, плюнувши, скрививсь. За вівцею вибіг зайчик.  Міг би легко він втекти.  Та кого йому боятись?!  Це ж все сестри та брати! Без страху підбіг до вовка,  На плече йому схиливсь,  Але вовк зубами клацнув,  І наш зайчик затрусивсь. Правда, деяким звіряткам  І ніяково було:  В того ока не ставало,  В інших зайве прибуло. Той примушений скакати  Був лише на трьох ногах.  І дарма четверту ногу  Він шукав по всіх кутках. Решта всі були здорові,  Раді зеленій траві...  Тільки слон не вліз у двері  І лишився у хліві. А вкінці і він виходить  З жовтим хоботом у двір...  Тупа синіми ногами  І вгорі спиняє зір! "А що то сидить на гілці?!  Мамо, зараз же кажіть!"  "Та це. Гриць наш! – каже квочка, –  Він ізлізе й побіжить..." "Так це він? Зітру на порох!  З мене посміха робить?  Ноги синькою побарвить?!  Жовтий хобот причепить!" І трубу свою до Гриця  Простягає лютий слон...  Крикнув Гриць – і враз... прокинувсь...  Був, на щастя, це лиш сон... Всі прокинулись від крику...  Хто кричав – ніхто не зна... А в хліві куняє квочка...  Що то висидить вона?

КОТИК: Що ти там, Півнику, знайшов? ПІВНИК: Що я знайшов? Зерно. КОТИК: Ну, і смачне воно? ПІВНИК:  Ах, ти не можеш уявити. Може хочеш трошки вкусити?! КОТИК:  Та нізащо в світі, та ніколи, Хоч дай мені мишок повні поли. Тверде, сухе – ну, ніякого смаку! ПІВНИК: Ку – ку – рі – ку! КОТИК:  О, знов мене злякав! Ти б хоч тихше співав...  І пісні твоєї не розумію. ПІВНИК: А я іншої не вмію. КОТИК: "Ку – ку – рі – ку"... цілком незрозуміле... ПІВНИК:  А мене ще дужче співати закортіло... І коли я пісню заспіваю, Наче під небом політаю, І мені на серці так легко стане, Наче рідна мати на мене гляне. КОТИК:  Півнику – братіку, я жартую; Я твою пісеньку радо чую І вранці, і вдень, і серед ночі... Кожний співає, як вміє, як хоче; Я твою пісеньку дуже люблю, А чи любиш ти пісню мою? ПІВНИК:  Нащо питаєш, мій друже, - Я полюбив її дуже. КОТИК  : "Мур ,мур, мур, Попід муром щур - Несе солонинку У свою хатинку, А я все розважу, За кущиком ляжу... Мур, мур, мур... Буде мій щур. Стану я з ним гратись, Стану забавлятись, То піймаю, то пущу, То підкину, то впущу. Мур, мур, мур, Буде мій щур!" ЗАЙЧИК  : Здоровенькі були! ПІВНИК: Здоровенькі! КОТИК: Що нового, Сіренький? ЗАЙЧИК:  Та я чув, як Лисиця Сороку прохала, Щоб дорогу до вас показала. КОТИК:  От тобі й на! Ну, а що ж вона? ЗАЙЧИК:  А Сорока сказала, Щоб вона... почекала! ПІВНИК:  Ха – ха – ха! Як Сороку побачу, Щиро, щиро, сердечно віддячу. КОТИК:  Але, Півнику-братіку, бережись, На всі боки уважно дивись, Бо Лисиця – хитрий звір І куди страшніший як тхір! ПІВНИК:  Отаке сказав! Звичайно – не ловитиму ґав. КОТИК:  Як піду я в ліс на роботу, Зачини ворота, Двері позамикай І нікого без мене в хату не пускай! ПІВНИК: А ти куди йдеш? КОТИК:  Знов піду на гору, Бо це вчора під кущем я наглядів нору, Так оце я хочу піти подивитись - З ким мені доведеться битись. ЗАЙЧИК:  Чого так говориш, загадково, таємно? Що там Мишка живе, – це я знаю напевно. КОТИК: А хіба ти, Зайчику, мишки не боїшся? ЗАЙЧИК:  Для мене не страшна, котику, навіть Лисиця! Коли б у мене ноги не були прудкі, як стріли, Давно б мене вовки та ведмеді з'їли. КОТИК:  Дивись же, Півнику, не виходь з хати, Коли ще хочеш по світу погуляти. ПІВНИК:  Та не турбуйсь, серденько, Я сидітиму в хаті тихенько, Ще й поставлю коцюбу на порозі. ЗАЙЧИК: Ну, ходім, Півнику, нам по дорозі! ЛИСИЧКА:  Півнику, Півнику, ану, встань! Відчини віконечко та поглянь! Скільки тобі зерняток принесла, А ще більш розсипала, як несла. Є у мене житечко і пшоно, Ллється, наче золото, з рук воно, Позбирай же, Півнику, швидше все, А то його буйний вітер рознесе, Полетить за гори та за море з ним, Віддасть його вихорам навісним. Ті ж розсиплять зернятка по степах, По байраках темних, по ярах; Хіба ж тобі, Півнику, не болить, Що не стане зерняток через мить?! ПІВНИК: Хто це мені пісеньку проспівав? ЛИСИЧКА    А ти мене, Півнику, не пізнав? Я маленька пташечка з чужини, А живу на кущику бузини. ПІВНИК:  А я думав – Лиска кличе І неправду каже в вічі. Де ж ти, пташечко моя ?! ЛИСИЧКА:  Пташка в лісі, а тут я!!! ПІВНИК  "Котику – братіку, Несе мене Лиска. За кленові ліси, За крутії гори, За бистрії води, - Порятуй мене!.." ЛИСИЧКА:  Котик – братік не почує І тебе не порятує. ПІВНИК:  "Котику – братіку, Несе мене Лиска За кленові ліси, За крутії гори, За бистрії води, - Порятуй мене!.." КОТИК  Ах, ти, звіре прехитрющий, Найлютіший враже в пущі! Так ти Півника зв'язав, Так ти братіка украв, Ухопив його з вікна... На ж тобі, на! ЛИСИЧКА:  Ой – ой, годі! Ой, доволі, Ой, не буду вже ніколи, Це востаннє на віку... (втікає) ПІВНИК   Ку – ку – рі – ку! КОТИК: Так такий ти, Півнику, слухняний!? ПІВНИК:  Вибач, братіку коханий: Мене Лиска піддурила, На зернятка підманила... Наче пташечка маленька, Заспівала солоденько, Що дає мені вона І житечка і пшона. КОТИК:  Ах, маленький! Ах, дурненький! Ну, дивись же бережись, Добре в хаті зачинись І тихенько сиди, Та мене з роботи жди! А відчиниш, впустиш лиса - Клич, кричи, хоч розірвися, Вже тебе я не почую, Бо далеко помандрую: Аж у поле золоте, Там, де житечко росте. ПІВНИК:  Ні, тепер не вийду з хати, Хоч і стане викликати, Буду, котику коханий, Я тепер уже слухняний, Натоплю в печі як слід І варитиму обід. КОТИК:  Ну, готуй обід, серденько, - Я вернусь сюди скоренько. ЛИСИЧКА  Ага, Котик пішов! Ну, не вирвешся знов! Понесу тебе додому, Синові віддам малому, В мене сім, сім дочок, Панночок. Восьмий син, – Пилипко, Той, що любить молоко. Він найменшенький, Найгарнішенький. Як же Півника із хати Сюди вийти ублагати Та мерщій його на плечі? А! Позичу жару з печі: Наче хочу я варити, Та нема чим розпалити. Півнику – братику, відчини! ПІВНИК: Хто там? ЛИСИЧКА: Я – Лисичка – сестричка. ПІВНИК: Та нізащо в світі! ЛИСИЧКА  : Півнику, братику! ПІВНИК: Щоб знов украла мене!.. ЛИСИЧКА:  Та послухай же, серденько, Я скажу тобі щиренько, Що тебе я не морочу, Що не вкрасти тебе хочу, Тільки жару попросити, Щоб було чим розпалити. ПІВНИК:  Ну, це інша справа... Зараз! На! ПІВНИК  "Котику – братіку! Несе мене Лиска, За кленові ліси, За крутії гори, За бистрії води, Порятуй мене!" 1 ДОЧКА: Щось довго матері немає. 2 ДОЧКА: Працює, мабуть – не гуляє. 3 ДОЧКА:  Та їй приємно працювати: В лісах кругом пташки, звірята, Туркоче горличка в кущах, Качки і гуси на річках, Сміється сонечко вгорі, А тут ввесь день сиди в норі, А спробуй, вигляни надвір - Наскочить зараз хижий звір Або мисливець: бах! – і край, Лягай на спину і вмирай! ПИЛИПКО:  Від всього можна утекти, Нещастя наше – то хорти! До того люті та лихі, Та довгоногі, та бридкі... Плиг, плиг! – біжать з кущів, з багна... Плиг, плиг! – ну, чисто сарана! Я бачив раз хортів у сні: Ну, та й огидні навісні! Які в них вуха! А хвости!.. Що найстрашніше – то хорти. 1 ДОЧКА: Великі? ПИЛИПКО: Ах, і не кажи! 4 ДОЧКА: Ану, руками покажи, Які? ПИЛИПКО   Аж ось такі! 4 ДОЧКА:  Ну, це найбільший, мабуть, звір! Куди там соватись надвір! 1 ДОЧКА: Де ж мати? Таж і їсти час! 2 ДОЧКА: Все ловить Півника для нас. ЛИСИЧКА  Що це таке? ПІВНИК: Ку – ку – рі – ку! ЛИСИЧКА:  Ну, чого ви повтікали?!... Що, ви й досі не пізнали? Я ж казала Пилипку, Хто кричить "кукуріку"... ПИЛИПКО: Півник! Півник! ПІВНИК: Ку – ку – рі – ку! 1 ДОЧКА: Ха – ха – ха! Як смішно! 2 ДОЧКА: Як співає втішно! 4 ДОЧКА: Мамо! Що з ним будемо робити?.. ЛИСИЧКА: Та що ж... будемо варити. З ДОЧКА: Ми не будем їсти... ми не станем їсти! ВСІ: Мамочко! Не ріжте! 6 ДОЧКА:  Ми з ним будем гратись - У струмку купатись... ПИЛИПКО:  Не ріжте, не ріжте... Ми не станем їсти! ЛИСИЧКА: Ще й ти! ПИЛИПКО: Він яєчка буде нам нести. 7 ДОЧКА: От, яєчка будем їсти! ВСІ: Не ріжте, не ріжте! ЛИСИЧКА: 3 вами сльози й сміх! 1 ДОЧКА:  Матусенько мила, А щоб він не втік, Приборкаєм крила. ЛИСИЧКА: Та він втече пішки. ПИЛИПКО: Обрубаєм ніжки. 1 ДОЧКА   А ти з Котиком живеш? ПІВНИК: Так! 3 ДОЧКА:  Не розумію, що за звір: Він такий дряпучий Та лінючий... ПІВНИК:  Він ніколи не гуляє: Все працює, ловить, дбає. ЛИСИЧКА:  Наробив уже добра: Ані миші, ні щура... Половив усе на полі, - Нори всі порожні й голі. 1 ДОЧКА: Тихше!.. Хтось неначе грає  2 ДОЧКА: Хто таку тут скрипку має?.. 3 ДОЧКА: Вперше гру таку я чую... 4 ДОЧКА: Я, здається, затанцюю. ЛИСИЧКА  Ану, вийди подивись: Чи не наш сусіда Лис! 5 ДОЧКА: Ой, я хочу танцювати! 2 ДОЧКА: Подивись, танцює мати! (Лисичка, сидячи, пританцьовує) 3 ДОЧКА:  Ой, як грає, ой, як грає! Мабуть, срібну скрипку має. ПИЛИПКО:  Ви не гнівайтесь, матусю: Побіжу я – подивлюся. ЛИСИЧКА:  Йди, синочку, подивися, Та вертайся, не барися! (Пилипко вибіг) 5 ДОЧКА:  І я з ним побіжу, А вернуся – розкажу. ЛИСИЧКА:  Та ідіть вже, подивіться, Тільки, діти, не баріться! ЛИСИЧКА:  "Ой, у лісі на калині Три пташині. Як навшпиньки стану, То одну дістану. А коли захочу, По другу підскочу. А на третю гляну, Третю не дістану. Третя на вершечку, А дві недалечко." (Задумливо) Що, аж так довго їх немає?.. Вже і скрипка більш не грає... Жду їх, жду і не діждуся... А піду я подивлюся: Чи не сталося біди... Ти тут, Півнику, зажди! МИШКА:  Ха-ха-ха! Пішли із хати... Ах, кортить поласувати... Бач, ось крихітка м'ясця... Це із кого ? – З горобця. Мало! Шкода – більш немає... : Бідний Півнику, не плач: Догадайся, хто той грач! Котик то на скрипці грає, Лисенят в мішок складає... Кожне цок У лобок - Та в писану тайстру. ПІВНИК  Що ти кажеш, Мишко люба! ? Так мене не жде тут згуба? Так я знов буду жити, По лісочку скрізь ходити Та купатися в піску... : Ку – ку – рі – ку! КОТИК  А-а, співаєш!! Чую, чую - Дай же, любий, поцілую - Врятував тебе я знов: Всіх я лисів поборов, Всіх в мішок їх поскладав, Ще і туго зав'язав. Як ітимуть лісом люди, Добра знахідка їм буде! Було б виломить лозу, Хитру Лиску покарати! МИШКА  А мішок я прогризу, Та й пущу їх погуляти. (Зникає) КОТИК:  Що ж – пускай, як забажалось! Їм і так уже дісталось. ПІВНИК:  Я уже додому хочу... Як прийду, на тин зіскочу І веселий – на кілку Закричу: Ку – ку – рі – ку! КОТИК: Ну, ходім, ходім, маленький, Я радий, що ти живенький. Більше вже не прийде Лис... Присягавсь, що кине ліс І подасться звідсіля На степи та на поля. (Виводять) МИШКА:  Перегризла, розмотала, Всіх з мішка повипускала... Всі ідуть кудись у поле І не вернуться ніколи. ЛИСИЧКА:  Ну, мерщій із цього лісу! Знайдем кращий – не журіться. Це твоя вже, Мишко, хата, Будь щаслива та багата: Наноси ти цілу гору Зерна всякого в цю нору! А за те, що врятувала, Нас з мішка повипускала, Більше я ніколи зроду Твого мишачого роду Зачіпати вже не буду І ніколи не забуду, Що для всіх ти нас зробила... Прощавай же, Мишко мила!.. ЛИСИЧКА: Що там робить мій синочок? ПИЛИПКО  То я хочу цей візочок Нашій Мишці залишити, Щоб було їй чим возити. ЛИСИЧКА: Залиши! Пора! Рушайте! МИШКА: Прощавайте! Прощавайте! Завіса!

КНЯГИНЯ.  Ах, я так серцем не боліла,  Коли орда в степах кипіла,  І князь з мечем і на коні  Літав орлом між ворогами,  А кров червоними квітками  Цвіла на дикім бур'яні.  Тепер же я горю в огні -  Невже віддати мушу змію  Дочку мою, красу, надію,  Сама її згубити мушу?.. ДІВЧИНА.  Лишіть!.. Послухайте мене:  Ще, може, лихо і мине,  Ще, може, знайдеться в державі  Юнак хоробрий, молодий,  Що й сам повернеться у славі  І вславить трон валі золотий.  Хай змій віки уже лютує -  Всьому на світі край свій є...  Княгине! Серце моє чує,  Що змія лицар той уб'є! КНЯГИНЯ.  Покинь свої химерні мрії  І в очі правді подивись: Прийшла черга - і смерть надії,  І не змагайся, і корись...  Отак колись черга настане,  І згину я, і згинеш ти... ДІВЧИНА.  Чому ж увесь народ не встане  Страшного ката розп'ясти?!  Хай має він залізні руки,  Хай має безліч він голів,  Нехай страшні народні муки -  А ще страшніш народний гнів! КНЯГИНЯ.  Мовчи... Бо й стіни мають вуха!..  І що, коли нас змій підслухав -  Удвох загинем в одну мить! ДІВЧИНА.  Ах, в серці кров моя кипить!  Аби князівну врятувати,  Я б не боялась самострати... КНЯГИНЯ.  У тебе серце золоте...  Мовчи!.. Здається, хтось іде... КНЯЗЬ.  Недобрі знов у тебе очі...  Чому? Від сліз? Не спала ночі?  Тому моя й журба подвійна... КНЯГИНЯ.  Ні, князю мій! Ні, я спокійна. КНЯЗЬ.  Спокійна... ти... А де ж вона? КНЯГИНЯ.  Сидить в задумі край вікна  І в простір дивиться кудись...  А очі слізьми налились... КНЯЗЬ.  Невже країна вся байдужа,  Невже у нас немає мужа,  Палкого серцем, молодого,  Який би зваживсь на двобій,  Невже не знайдеться нікого  В державі нашій молодій? ДЖУРА  КНЯЗЬ.  Що сталось, джуро? Чийсь гонець? ДЖУРА.  Атож! Від змія посланець. КНЯЗЬ  Іди собі в свої покої! КНЯГИНЯ.  Ах, не минути долі злої!..  КНЯЗЬ.  Хм! Посланець?.. Від змія... Клич! ДЖУРА.  Такий він чорний, як та ніч!..  Такий зубатий та окатий... КНЯЗЬ.  Дарма!.. Іди, зови в палати! ПОСЛАНЕЦЬ  Наш пан, великий володар,  Землі й самого пекла цар,  Прислав мене тобі сказати,  Що мусиш ти дочку віддати.  Лишає він тобі три дні...  Оце сказать звелів мені.  А що мені сказати пану -  Кажи, бо так я не відстану!.. КНЯЗЬ.  За три дні відповідь я дам...  Яку - твій пан почує сам. ПОСЛАНЕЦЬ.  Гляди, накличеш ще біду...  Дивися сам... Так я піду!  КНЯЗЬ.  Щоб нарешті ката-гада  Наш позбавився народ,  Джуро, скликать воєвод!  Нині ввечері нарада! ДЖУРА.  Воєводи на дворі  Ходять, радяться, міркують,  А у змія на горі,  Кажуть, зранку бенкетують.  КНЯЗЬ.  ... Відчуваючи зарані,  Що у них бенкет останній!.. КНЯГИНЯ  Що, пішов? КНЯЗЬ.  Пішов, здається. КНЯГИНЯ.  Як у мене серце б'ється!  Що ж було тут - розкажи! КНЯЗЬ.  Та нічого... Запиши!  Мусить бути те, що буде... КНЯГИНЯ.  Як горять у мене груди!  Келех випитий до дна...  Вся отрута... Ах, вона! КНЯЗІВНА (входить).  Мамо, тату! Не журіться!  Ви навколо подивіться: Смерть зливається з життям,  Розцвіт тут, занепад там...  Хай я згину в пащі змія,  Та в мені живе надія,  Що загине й він колись,  І потоки людських сліз  Згодом висохнуть росою... КНЯГИНЯ. Доню, донечко, з тобою  Хтось навік розлучить нас...  Чи ж коли настане час,  Що тебе побачу знову  І голівоньку шовкову  Знов до серця притулю,  Чи, знеможена журбою,  Тільки сльози розіллю,  Сиву голову схилю? КНЯЗЬ.  Ні, до зброї, до двобою!  Зараз скличу воєвод  І, коли вони, безсилі,  Схилять голови похилі, Підійму я ввесь народ -  Або більше я не князь!  Джуро, слухати наказ:  Всі столи єдвабом вкрити,  Воєвод цю мить просити! КНЯЗЬ.  Воєводи, в горі, в тузі  Вас, мої і слуги й Друзі,  Скликав я на раду тут...  Я не сам, увесь наш люд  Просить вас пораду дати,  Як державу врятувати,  Як скрутити змія злість,  Бо він всіх нас переїсть.  Ви згадайте, скільки кращих  Вояків пропало в пащі,  Скільки в розквіті дівчат  Йде щороку з наших хат.  За яку, скажіть, провину  Мусим ми платить данину?  Защо кров з нас смокче змій?  Воєводи, на двобій!  Що черга дочці - байдуже,  Хай моя княгиня тужить,  Все дарма... Але неволі  Мусим крикнути "доволі!",  Досить нам зубів і лап!  Хто не бореться, той раб! 1 ВОЄВОДА.  Мусим ми скоритись долі -  Вітром гнеться й дуб у полі 2 ВОЄВОДА.  Гнулись ми, та досить гнутись -  Час до вітру обернутись!.. 3 ВОЄВОДА.  Правда! Час підставить груди:  Хай що буде, те і буде -  Мусить спатися двобій! 4 ВОЄВОДА.  Хай загине лютий змій! 5 ВОЄВОДА.  Мусить край настати змію! КНЯЗЬ.  Бачу, слухаю, радію.  Але хто себе і зброю  Вкриє славою ясною? 2 ВОЄВОДА.  Що ж, замовкли, люди добрі?  Є ж у нас борці хоробрі,  їхні руки з криці куті,  І самі, як звірі, люті. 1 ВОЄВОДА.  Їхні руки, кажеш, з криці! . .  Чув я вже... Лиши дурниці,  Досить тих борців хвалити!..  Краще, де вони, вкажи ти -  їх, на жаль, у нас немає... ДЖУРА  Дід там... Справу пильну має,  Хоче князю щось сказати. КНЯЗЬ.  Що ж? Гаразд! Зови в палати!  Вибачайте, воєводи,  Що нараду перервав. З ВОЄВОДА.  "В лихоліття всі до згоди",  Батько мій колись казав.  Хай земля йому пером! ДІД  Б'ю я князеві чолом,  Б'ю чолом і воєводам!  Чув я, князю мій, що ти  Перестав спокійно спати,  Що свати до тебе йдуть,  Щоб дочку твою узяти. 1 ВОЄВОДА.  Жартувать не місце тут! ДІД.  Я, панове, не жартую,  Не для жартів я прийшов,  Я до князя в серці чую  І пошану і любов.  Воєводи! Не годиться,  Щоб віддав дочку наш князь.  Треба з лютим змієм биться,  Щоб не жер він більше нас.  Князю, треба вбити гада! КНЯЗЬ.  Ось про це і йде нарада...  Але хто б на бій пішов? ДІД.  Змія б син мій поборов. КНЯЗЬ.  Що ж - він дужий? ДІД.  Та не знаю,  А подужав би, гадаю.  Всі сини мої, панове,  Молоді, міцні, здорові,  А найменший - щось страшне!  Вже трилітком клав мене!  ... Раз колись коня мій син  Перекинув через тин.  ... А сердитий! Тільки слово -  І скипів, і вже готово!  Що підвернеться під руку,  Все потрощить, як макуху!  Чулий хлопець він і добрий,  І розумний, і хоробрий,  І всіх любить нас, либонь,  А зачепиш - як огонь!  Князю, в мене є надія,  Що подужав він змія. КНЯЗЬ.  Ах, коли б він гада вбив,  Я б тебе озолотив!  Незабаром, замість хати,  Мав би ти, старий, палати,  Мав би коней і волів -  Все - що тільки б захотів. ДІД.  Не прошу нічого в тебе,  Та мені його й не треба;  Я хотів лише тобі  Помогти в тяжкій журбі... КНЯЗЬ.  Ох, старий, тяжка година!  Що ж... Поклич до мене сина! ДІД.  Щоб пішов він? Та нізащо!  Не послухав, ледащо,  Він не встане і з стільця. КНЯЗЬ.  Що ж, послати посланця? ДІД.  Де там! Знаю я синів!  Шли дванадцять посланців,  Не послухає - старих!  Як не вийде знов нічого,  Шли малих дітей до нього.  Наймиліш йому дитина...  От такого маю сина! КНЯЗЬ. Все зроблю, сивенький мій -  Щоб лиш завтра був двобій!  Я на все, старий, готовий!  Прощавай, іди здоровий! 1 ВОЄВОДА.  Цей уб'є напевно гада!.. КНЯЗЬ.  Що ж... Скінчилася нарада,  Дуже ви допомогли...  Але є ще в нас орли,  Та не тут, не в цій палаті,  А в мужицькій простій хаті! Подвір'я Кожум'яки. Сини при роботі. І СИН  "На городі мак цвіте,  А волошка в житі -  Любить дівчину юнак  Над усе на світі.  Одружився б з нею він,  Взяв її додому,  Та далеко до зорі  Місяцю ясному". 2 СИН.  Гарна пісня - що й казати...  І чому на світі так:  Любить дівчину юнак,  Та й не може взяти? 3 СИН.  Вибирати треба рівну,  Не зважаючи на смак...  Ось, Микита наш, дивак  Покохав собі князівну. 4 СИН.  Тихо!.. Може він почути,  І тоді нещастю бути:  Вхопить шкуру та як трісне -  Дух твій вийде, ані писне! З СИН.  О, як шкурою він лясне -  На добраніч, сонце красне! 1 СИН.  А ви чули чутку дивну?  Кажуть люди, що князівну  Завтра змієві дають ...  У палатах сльози ллють!.. 2 СИН.  Що робить? Прийшла черга  Невблаганна, грізна, люта...  Ех, коли б оця рука  Та була з заліза кута! 4 СИН.  Таку руку має він,  Наш найменший брат Микита.  Не з заліза - з криці лита!  Переміг би він один... 1 СИН.  Гей, Микито, чуєш ти,  Що Тарас про тебе каже?  Може б ти схотів піти? ..  Переможеш - змій поляже.  Зважся, з силою зберися  І на гада! МИКИТА. Відчепись! БАТЬКО    Гарно, сину, дуги гнеш -  Це уже сьогодні п'яту? Що ж?! Нову збудуєм хату,  Купим пару ще волів  Та новий поставим хлів.  А Микита? Далебіг,  По дванадцять шкур бере!.. 2 СИН.  З нього сила так і пре:  Вже Тарасові поміг. 4 СИН.  Ех, цю б силу та на змія!  Та чомусь плоха надія...  (Входить 12 парубків) ПАРУБОК Князь великий нас послав  І чолом звелів нам бити  До твого синка Микити,  Щоб він відповідь нам дав.  Князь довідавсь, що твій син  Неймовірну силу має  Що в державі він одна Отже, князь хотів би знати,  Чи ти підеш на двобій,  Бо князівну нашу взяти  Післязавтра хоче змій.  Що звелиш йому сказати?  Не вагайсь, нам треба знати:  Будеш ти з тим гадом биться?  Що ж мовчиш ти? .. МИКИТА  Відчепіться!..  Геть! Не маю я охоти  Розмовлять під час роботи. БАТЬКО    Кепсько ... Ви мовчіть тепер!.  Тихо йдіть собі додому,  Бо не спустить він нікому!  Бач, дванадцять шкур роздер. ПАРУБКИ  БАТЬКО.  Сину, сину! Що ж це буде?  Це ж були від 'князя люди ...  Не гаразд, мій любий сину... МИКИТА.  Слово ще - й робити кину.  ДІД.  Князь прислав нас до Микити  І звелів чолом нам бити!  Довго князь марнів від суму,  Все мовчав і думав думу  І надумавсь він повстати  Проти змія, проти ката.  І почав він добиватись,  Хто б міг з гадом позмагатись.  І повірите: півсвіту  Показало на Микиту,  Кажуть: другого немає -  Він і біса подолає.  Зглянсь на князя, край спаси!  Що ж, чи відповідь даси? МИКИТА. Ходять, лазять, заважають  Від роботи відривають,  Хоч покинь та з двору йди... БАТЬКО (пошепки до дідів).  Йдіть, бо близько до біди! МИКИТА.  Знов набилось повний двір ...  Через вас дванадцять шкір  Вже подер... Хіба не шкода? БАТЬКО.  Йдіть, бо станеться пригода!  БАТЬКО.  Що це, сину? Глум, пиха? МИКИТА.  Не доводьте до гріха! БАТЬКО.  Я мовчу... Не хочеш битись -  Будеш змієві коритись. 1 СИН.  Бачать: робить - почекайте,  Не схотіли - ну, так майте!  ДІВЧИНКА.  Нас прислали до Микити,  Ми прийшли його просити.  Де ж він, той, що дуги гне ... БАТЬКО.  Ось він, діти, шкури мне. ДІВЧИНКА.  Князь, княгиня і князівна  Низько б'ють тобі чолом.  Налети орлом на змія,  Вбий його своїм крилом.  Як гарнішу від князівни  Знайдеш квітку навесні,  І коли темніші неба  Оченька її ясні,  Як коралі є у морі  Червоніші уст її,  І коли від неї краще  Заспівають солов'ї,  То не йди - вона й не схоче.  А як чуєш правду ти,  Мусиш, лицарю, піти!  Все ти матимеш, що схочеш,  Зробить князь для тебе все,  А князівна в подарунок  Власне серце принесе ... МИКИТА.  Скарбів, діти, я не хочу!  Що б робив я з скарбом цим?  Недосяжна зірка в небі, Хоч вона і сяє всім.  Йдіть і князеві скажіть ви,  Що я вийду на двобій,  Що поміряюся з гадом,  Хоч і дужий, кажуть, змій.  Йдіть, скажіть, що за хвилину  Я у князя на дворі.  Хочу спробувати силу,  А уранці - на горі. ДІВЧИНКА.  Низько б'єм чолом Микиті...  Ще не вмерла правда в світі,  Вогник віри не погас... ГОНЕЦЬ  Люди добрі! Лихо в нас!  Прилетів на крилах гад  І князівну вкрав з палат!.. 1 МУЖЧИНА.  Іди сюди, ставай  Тут коло мене швидко!  А ти не заступай,  Хай іншим буде видко. 2 МУЖЧИНА.  Погляньте: звідусіль  Ідуть юрбами люди  З далеких міст і сіл  Дивитись, що то буде. 3 МУЖЧИНА.  Хотілось би діти  До замку, аж на гору... 4 МУЖЧИНА (іронічно).  І смерть собі знайти,  Але вже певну й скору. 5 МУЖЧИНА. Та там тебе чорти  Умить на вила схоплять,  Розірвуть, як хорти,  Або в смолі утоплять. 4 МУЖЧИНА.  А скільки їх прийшло  До князя у палати!..  І мусів їм наш князь  Дочку свою віддати. 3 МУЖЧИНА.  Коли б не вдень було,  Ми б шлях їм показали,  А то вночі прийшли,  Коли всі міцно спали. 2 МУЖЧИНА.  Та де там! Серед дня  На крилах змій прилинув,  Князівну ухопив  І наче в прірву згинув. 1 ДІВЧИНА.  Сьогодні князь ішов,  Мовчав, сховавши муку,  Княгиня ж - як та ніч...  Її вели під руку. 2 ДІВЧИНА.  Я бачила в дворі  Микиту Кожум'яку:  Сміється, крутить вус -  Ні крихти переляку! 3 ДІВЧИНА.  Залізну булаву  Всю ніч йому кували,  Завзяті ковалі  І стілечки не спали. 1 ГОЛОС.  Здається, ось ідуть,  Княгиня з князем поруч,  Микита шапку зняв,  Пішов собі праворуч. 1 ДІВЧИНА. .  В палац! До замку йде!  Ой, лишенько! Ой, горе!  Та що ж це буде з ним?  Та він же не поборе?! ПАРУБОК    Погляньте! Став, як дуб,  І стукає в ворота...  Змій виглянув з вікна  І сипле іскри з рота! ГОЛОС.  Князь! Князь! Шапки з голів!..  Дорогу! Розступіться! ЩЕ ГОЛОС.  Княгиня також з ним  Іде на бій дивиться. КНЯЗЬ.  Добридень вам усім!  Усіх вас тут вітаю...  В страшний тривожний час  Я шапку вам скидаю. ДІД.  Б'ємо тобі чолом,  Б'ємо й твоїй княгині!  Тебе минало зло,  Мине тебе і нині.  Я змія знав здавен  І силу його знаю:  Микиту щоб побив -  Я, князю, не гадаю,  Хіба що змій вогнем  Микиті спалить очі,  Та хлопець він верткий  І набік вчас відскочить. 1 ПАРУБОК    Ой, гляньте, гляньте! Змій! 1 ДІВЧИНА.  Ой лишенько, дивіться! 2 ДІВЧИНА.  Який страшний та злий!  І в сні таким не сниться. 2 ПАРУБОК.  Микита відступив... 2 ДІВЧИНА.  Невже це з переляку? 3 ПАРУБОК.  Микита не здригне:  Я знаю Кожум'яку. 4 ПАРУБОК.  Посипав іскри змій,  Горять, вгорі літають,  Мов снігом золотим,  Вітри у полі грають. 5 ПАРУБОК.  Схопились... Ай, ай, ай!  Відскочили і стали...  Стоять і ждуть... 6 ПАРУБОК. Ну, що ж?  Хоч боки розім'яли! 1 ПАРУБОК. Дивіться, буде щось:  Микита наступає,  Тримав булаву,  Змій лапи потирав.  1 ПАРУБОК.  Ага! Ото дістав! 2 ПАРУБОК.  Дісталось і Микиті! ДІД.  Це, мабуть, перший бій  Такий на цілім світі. 7 ПАРУБОК. Ай, як розгнівавсь змій!  Пустив, дивіться, пару,  Мов курява знялась...  О, знову кинув жару!  1 ПАРУБОК. Не видно, а ні ні! Вся площа димом вкрита... Дивіться: змій упав! 2 ПАРУБОК.  Спіткнувся і Микита. 3 ПАРУБОК.  Схопились знов! Ай-ай! 4 ПАРУБОК.  Ну, тут вже буде край! 5 ПАРУБОК. Погляньте: змій зваливсь!  Це, мабуть, добре вшкварив!  Микита змія взяв,  Ще раз об землю вдарив. 1 ПАРУБОК.  Як мертвий змій лежить...  Лежить і не здригнеться....  Микита в боки взявсь,  Стоїть собі й сміється. НАРОД.  Слава, слава, слава!  Слава, слава Микиті!  Хай живе князь!  Хай живе Микита! 1 ПАРУБОК. Микита вже з палацу йде  І на руках виносить... НАРОД.  Князівну, князівну!  Князівну несе!  Хай живе князь!  Хай живе княгиня! Хай живуть Микита і князівна!  Слава, слава! Завіса!

"А як же буде з Жабеням? Щоб знов не трапилось те саме! Я справлюсь з жабами й тепер, Але чи впораюсь з вужами? Чи буде хмиз десь поблизу Та і в якому буде стані? А що, як буде мокрий він, А що, як сил дійти не стане?" Такі думки вже не дадуть Коротку ніч як слід доспати, Та інші радісні летять З турбот Івана визволяти. З годину пішки відсіля, В долині тихій між горбками Синіє озеро здаля, Немов посріблене рибками. Туди вітри не залетять, Не розгойдають хвиль на ньому. На варті верб ряди стоять, Пильнують тишу нерухому. Нема людських стежок сюди Ні хлібороба, ні рибалки – І ждеш, що випливуть з води Вінками вквітчані русалки. Сюди у нічку весняну Летять думки рибалки Йвана – Недурно він не має сну, Недарма він не спить до рана. – "Вставай, маленьке Жабеня, Надворі вже сіріти стало!" – Але будити хлопця став Іван, І Жабеня схопилось, встало. І ось вони полями йдуть – Веселий ранок їх вітає, Бджілки, прокинувшись, гудуть, На скрипці жайворонок грає. Овес, пшениця та жита Заслали поле килимами – На них ростуть волошки, мак, Ромен, дзвіночки з сокирками. Ось і дійшли. Під очерет Нечутно крадуться, сідають, Переглядаються без слів І тихо-тихо "закидають". – "Тягни!.. Тягни!.. Та засікай!" Іван схвильовано шепоче. – "Ще рано! Важко відсікти, А вдруге взятися не схоче". – "Таж поплавок уже в воді!" Кричить Іван напівсердито, Та вже вудилище щось гне І рве із рук несамовито. – ,Де короп! Знаю наперед! Дивись – далеко не пускати! Пильнуй, затягне в очерет, То як тоді його дістати?" І довго ще вони удвох Завзято коропа "водили": Мале скакало Жабеня, Трусивсь Іван, немов без сили. Як смачно снідалося їм! Які були у них розмови! Це зрозуміє тільки той, Хто сам ходив на влови. І знов, поснідавши, вони Вудки закинули й сховались. Хмарини квітами цвіли І в озері купались. В гаях зозулі голосні Невпинно голосили, Лунали дятлів молотки, Дерчав деркач щосили. Там, де Іван і Жабеня Сиділи за вудками, Сорока з довгим язиком Скакала між гілками. Обрид Іванові цей крик, Він грудку взяв і кинув .. Заскреготав крикливий птах, Щось буркнув і полинув. Коли стемніло вже кругом, Рибалки повертались, В сітках плотички, окунці, Линочки викидались. І тільки короп-дідуган Спав тихо й нерухомо ... Пройшли луги, лісок і лан І ось вони вже вдома. Сорока швидко навпростець Летіла й скреготала: – "На мене кидали грудки За те, що розмовляла. Я їм аж стільки віддала Сорочої уваги І що ж цікавого знайшла? Ні діла, ні розваги! Сидять і витягнуть патик Або якусь травичку І рідко-рідко окунця Або якусь плотичку. Чи це не гаяння часу? Хіба роботи мало? Ну, я на кпини їх взяла, А що із кпин тих стало? За мить з самим Водяником Порозмовляти мушу, Йому всю правду розкажу, Усю розкрию душу. Та як я викличу його? Він все в багні брудному, А що тут діється кругом, Однаково старому. Усе щось робить у воді, Подумаєш – "порядки": Щоб рак не берег не поліз, Щоб пильнував нащадків. Щоб жаби день і ніч баньки На хмари витріщали, Щоб, як дурні, перед дощем Щосили верещали. А те, що вкрав хтось Жабеня І з ним на влови ходить, Йому однаково, дарма, Його це не обходить." Аж бачить, рибка на воді Пливе, плавцями руха; "Здорова, рибонько моя, Куди пливеш, послухай! Спускайсь на дно! Водяника Поклич мені негайно, А як недужий або спить, То сповісти, звичайно." Повітря рибка потягла І зникла в річці швидко – Аж чути ось Водяника, Уже і бульку видко. – "Чого збудили ви мене? Яка ще там морока?" – Бурчить сердито Водяник. На вухо скік сорока. Що шепотіла, з нас ніхто Не чув, хоч пильно слухав ... Старий синів і зеленів, Потилицю все чухав. – ..Сороко, дякую тобі І дякувати буду, Сьогодні ти мені з очей Зняла немов полуду. Тепер я знаю, що зроблю, А що – пізніш побачиш. А ти, Іване – присягну! – Чи згинеш, чи заплачеш." Але загляньмо хоч на мить На річку в час північний: Над нею ніч, мов храм стоїть, Таємний і величний. Свічками безліч зір тремтить, Лямпада-місяць світить, І дим з кадил землі летить Під баню з оксамиту. Не спить, замислилась земля, Злилася з небом наче, Але прислухайтесь здаля – Хтось, наче чайка, плаче. То вийшла, ніби тінь, з глибин Водяничкова мати. Здається їй, що прийде син Матусю викликати. Іде по березі вона, В траві, в кущах шукає, Як чайка квилить жалібна – А сина все немає. Якісь благання-молитви Складає серед ночі Припавши ніжно до трави, В сльозах вона шепоче: – "Ох, травонько, благаю я: Скажи мені, миленька, Чи не лежала тут моя Дитиночка маленька ? Чи чула ти в пітьмі нічній, Як хтось маленький плаче, Чи не топтали килим твій Чиїсь ніжки дитячі? Ох, зоре, місяцю ясний, Вам все від неба видко: Скажіть, де спить синочок мій, Чи вернеться він швидко? Чи він лежить на куширі У річці чи ставочку, Чи в темнім лісі, чи в норі – О, бідний мій синочку!.." Та все мовчало навкруги, Завмерли трави й лози, Лише крізь сон на береги Губили верби сльози. Вже й сліз нема... Встає вона І тихо йде у воду, А ранку пісня весняна Вітає вже природу. Я, Водяник число 107, Васаль царя морського, Що дідом є моїм, Що рід веду від нього, Даю вам цей наказ, Мої раби й піддаш, Щоб ви в тривожний час Були мені слухняні. Готуйтесь у похід, Відбудьте славні марші – Вам вклониться нарід І всі мужі найстарші. Чого й куди йдемо, Ніхто не мусить знати, На те ми й живемо, Щоб дурнями вмирати. Князь Водяник 107 Усім, усім, усім! Неначе блискавки, Летять з наказом щуки.. Щоб військо водяне Збиралось без принуки. Наказ – велика річ: Ледь світ готові лави. Всі просто рвуться в бій На полі чести й слави. Ось вийшов Водяник І гульк в шаплик з водою, Насилу він вмістивсь З своєю бородою. Як тільки підняли, Розлігся марш бравурний, І рушили в похід Веселі та безжурні. А де ж Іван та Жабеня? Іван справляє бочку, А з дітьми Жабеня мале Купається в ставочку. Глибокий став, і мало хто Далеко відпливає. Ковбані там такі страшні, Що кожний обминає. Але сьогодні гарно так І весело і мило – Грицькові, синові вдови, Хвальнутись закортіло. Пливе, ковбаню переплив, Веселий голос чути... Та щось неначе сталось з ним, І він почав тонути. -"Рятуй! Рятуйте!"-разляглось, Махнув ще раз рукою, Немов прощаючись навік, І зникнув під водою. Було далеко Жабеня, Та бачило чи чуло І, в чім стояло, в чім було, В тім з берега стрибнуло. Мовчали хлопці, як німі, Стояли, як закляті... Нема ні сина удови, Не видно й Жабеняти. – "Обидва згинули навік... Промовив хтось з журбою, – Вони втонули, їм дарма – Що ж буде з удовою?" Аж ось і мати вже біжить, Від когось там дочула... Ламав руки, в груди б'є І впала, мов заснула. В цю мить ізвідкись Жабеня Поверх води взялося, Пливе щосили і Грицька Тримає за волосся. Уже на березі вони... Вже й люди позбігались, Прийшла до пам'яті вдова – Всі три живі остались. А Жабеня із рук до рук, Неначе м'яч, літало. Не полічити, скільки уст Його поцілувало! Не гріє сонечко – пече, Все дужче припікає ... – "Води, води! Шаплик тече!" – Князь-Водяник гукає. Та звідки взяти тут води У полі без криниці? – "От так в похід тепер іди!.. Водиченьки! Водиці!" Побігли врозтіч вояки З калюжі хоч набрати; Ростуть у полі будяки – Води ж ніде не знати. І Водяник червоний став, Замаяв бородою. – "Назад!" – щосили закричав, Махнувши булавою. – "А де ти, де ти, Жабеня? Почувся голос з хати. – Пора обідати!" Його Не треба довго звати. Ось часом з гілки лист спаде, То риба братись перестане, І сонце наче вже не те, Трава всихає, квітка в'яне. І військо рушило назад, Не йшло – щосил летіло... І кожний був безмірно рад, Що так скінчилось діло. Не радий тільки Водяник Без правнучка вернувся. І головою він поник, Похнюпивсь і зігнувся. Сидить в садочку Жабеня, Замислилось, схилилось, І дві сльозинки, як роса, По личку покотились. Але маленьке Жабеня Рухливу має вдачу; Вже чути й пісеньку його, Простесеньку, дитячу: "Сумно мені, сумно, Серденько щемить, На озера сині Думонька летить. Може в тих озерах Матінка моя? Мамо, подивися, Як сумую я!.." Так тихо. мирно дні текли, Дні чарівні, блискучі, літні, Та в хвилях ранішньої мли Вже кралась осінь непомітно. І відчуваєш смуток скрізь, Чиїсь страшні холодні кроки. Не кличе вас в обійми ліс, І не співають так потоки. І смуток цей, немов стріла, Пройняв і серце Жабеняти. Не сходив сум з його чола, Тремтів в зелених оченятах. З Іваном хлопчик раз ішов З уловів пізно вже додому, Та враз відстав, вернувся знов Схотілось буть йому самому. Навколо вечір погадав ... Він сів на березі й дивився На білі келехи купав, І сон йому неначе снився. Йому ввижався інший світ, Без краю рідний і коханий, Неначе знаний безліч літ, Але загублений в тумані. Він бачив води і ліси, Втішався риб легкою грою Скрізь чув він рідні голоси І голос матері самої. Вже й місяць, кволий і блідий Повис над сонною землею – І знову вийшла із води Скорботна тінь... Та що це з нею? Знялася швидко, як стріла, Схилилась – скрикнула – пізнала, На руки, наче скарб, взяла, В уста та очі цілувала. – "Там дома дід і цілий рід На тебе жде, моя дитино!" І у зелений вир на спід Спустилась тихо мати з сином. Кінець!

Ось і ріка!.. Ще крок, ще мить, І в воду вудку він закине... Коли ж це дивиться – лежить Водяничок, мала дитина. Це хвиля винесла її З води, з зеленої колиски, Поклала ніжно на землі І залишила тільки бризки. Лежало довго немовля І важко дихало з незвички... Нову колисочку земля Йому зробила із травички. Розсунулась заслона хмар – Брилянти-зорі засвітились, На зорі ті, на їхній чар Маленькі очі задивились. І так хотілося йому Набрать багато їх, багато, А потім кидати в пітьму, Щоб їх ловили мама й тато. Заплакав хлопчик, хоч без сліз. Іван на руки взяв дитину, Узяв малого і відніс В безпечне місце під калину. Маля, відчувши враз тепло, Немов до матері припало, За шию міцно обняло І так поволі задрімало. – "Ти що їси? Ти що гам-гам? Кушир чи жаб хапаєш в річці? Як хочеш – хліба й сала дам, Та страви ці не в вашій звичці. Я знаю: треба б молочка... Та де на березі узяти? Хіба що вдасться на гачка Корівку водяну піймати". Водяничок собі дрімав, Його крізь листя сонце гріло, Пташиний хор йому співав, А листя казку шелестіло. Іван в'язати став вудки, Сховав приладдя все в торбину, Зідхнув... (Сумні були думки) На руки взяв малу дитину. І знов прокинулось мале, Либонь від голоду скривилось... Ідуть. Зозуля десь кує. Мале здивовано дивилось. – "Килино! Швидше йди сюди! Оглухла, що не чуєш? Та швидше, швидше бо іди!" – "Чого ти репетуєш? Піймав велике щось? Знов коропа чи щуку?" – "Ні, краще щось взялось, Піймалось просто в руку". – "Ану, Іване, покажи!" – "Дивись, яка рибина! Розкутать поможи!.. " – "Та це ж... та це ж ... дитина! Де взяв, кажи, її? Щоб все я зараз знала!" – "Лежала на землі! Там, де ловлю, лежала". – "Та це ж потвора, жабеня! Поглянь на пальці: як у качки... Та це ж – о, матінько моя! – З води щось вишкрябалось рачки." – "Та це ж малий водяничок! Хіба відразу не пізнала?" – "Невже піймався на гачок?" – "Кажу ж: на березі лежало!" – "Іди мені і в воду кинь Цю погань! Нащо ніс додому? Ти наче змаливсь... Схаменись! Тобі й не соромно старому?" – "А я його не віднесу, Не кину в воду: хлопця шкода! Чи я шукаю в нім краси, Та й чи мені потрібна врода? Мені сподобалось воно, До серця враз чогось припало – Здається, знав його давно, А, може, серце віщувало?" – "Дурниці! Йди із хати геть, Щоб я його не чула й духу! У воду кинь чи в очерет – Кажу тобі, і ти послухай!" Багато б ще порад-доган Давала Йванові Килина, Та взяв тоді дитину Йван І швидко вийшов із хатини. Не знав Іван, куди іти І що з дитиною робити: Або у річку віднести, Або на березі лишити. О ні, того він не зробив! Дітей не мав, тому, як сина, Рибалка хлопця полюбив, Дарма, що він і не людина. Сходив Іван усе село, Не обминув, здається, й хати, Але охочих не було І на півдня малого взяти. "Піду, – подумав, – до вдови, Старенька добра, наче мати . Вклонюся нижче від трави І молока вблагаю дати". Прийшов, почав про се, про те, Що Бог дощу не посилає... – "А що це, Йване, несете?" – Бабуся з усміхом питає. Іван показує з плачем І розповів свою пригоду, Що він, мов пронятий ножем, Несе мале, щоб кинуть в воду... – "Лишіть мені! Хоч я стара, А ще зумію раду дати. Бажаю хлопцеві добра, То й стану наче рідна мати. Мале помалу підросте І, як не трапиться напасти, Робитиме то се, то те, То біля річки гуси пасти. Я знаю: витерпить мале, Почнуть над хлопцем насміхатись, Ще "каченям" прозвуть... Але Цього не слід йому боятись. Бува, сміються і з калік, А часом виросте з каліки Такий розумний чоловік, Що стихнуть всякі кпини й сміхи." – "Отож, здається і мені, Що з нього вийде щось цікаве... Не дурно хвилі весняні Хлоп'ятко винесли на трави." -"Авжеж, Іване!. Тільки ж цить, – Бабуся каже, – бач, скривилось: Глянь, як на тебе задивилось! Та ще й до тебе простягло Свої маленькі рученята – Воно, здається, прийняло Тебе за маму або тата". – "Так з Богом! Дякую я вам За ваше добре серце й душу! Як Бог поможе, все віддам – Що б не було, віддати мушу!" Стара до печі відійшла, Іван постояв ще хвилину І з серцем, сповненим тепла, Пішов, покинувши дитину. Росте маленьке "Жабеня" – Так хлопці вже його прозвали! Іван відвідує щодня, Обидва справжні друзі стали. Вже квітень, радісний прийшов, Земля прибралась килимами... Іван збирається на влов, Ввесь вечір возиться з вудками. Ввесь день нав'язує гачки, Приладдя різне оглядає, В мішечку з мохом хробачки Від сонця, спеки в тінь ховає. Бере з собою й Жабеня (Само просилося узяти), Воно слухняне, як ягня, Не буде вловам заважати. І рано вранці, за пітьми Ідуть вони удвох на річку, Збивають роси чобітьми, Толочуть нехотя травичку. Прийшли, ох, захопило дух! Один до другого моргають, Беруть вудки свої до рук І разом мовчки закидають. Ось десь почувсь пташиний крик – То темна ніч уже тікає ... Цей крик збудив співців-музик, І ранок очі розкриває. Він спершу глянув на хмарки – І зайнялись хмарки, палають, Згоріли в полум'ї зірки, В блакиті жайворонки грають. Свій погляд ранок перевів На луг, туманом сірим вкритий І скинув луг рядно й зацвів, Розою всипаний, облитий. Ячать десь білі лебеді, Качки знялися з криком, з шумом, Рибки виплескують, в воді – Світ будиться із сну-задуми. Сидять рибалки край ріки, Ніхто і слова не промовить, Ось-ось короткий рух руки, Хтось підсікне і рибку вловить. І враз хтось буйний очерет Направо й ліво розгортає, Пускає бульби наперед І сам нарешті випливає. Зелений, в рясці, в куширі, З волоссям, наче осокою, З очима, наче ліхтарі, По самий пояс з бородою - Поволі вирнув Водяник І на рибалок пильно глянув. Іван уже до всього звик, Та тут і він із ляку зв'янув. Лише маленьке Жабеня Спокійно з вудкою сиділо, Неначе бачило щодня Водяника, коли вудило. – "Так ти живий, правнучку мій! А я кісток твоїх шукаю На дні ріки, в траві густій, Сомам і ракам дорікаю. А ти на березі сидиш – Та ще й з людиною! – і вудиш. Ану, вставай та в річку – киш, І так, здається, битий будеш. Чому раніше не прийшов, Як тільки ти навчивсь ходити? Хіба тебе не звала кров З ріднею разом в річці жити?" Дивилось мовчки Жабеня Чи, може, що сказать, не знало, Украй схвильоване із пня Вставало враз і знов сідало. З нещастя визволив Іван, Він вже отямився доволі І, гордо випроставши стан, Спитав поважно і поволі: – "А хто ви будете такий? І чом до хлопця ви пристали? Дивіться, пане, щоб боки У вас, бува, не затріщали!" – "Я ж матері його казав: – Промимрив Водяник похмуро, – Привісь колиску до купав, Щоб не зірвали хвилі в бурю." Віддай! Дитина не твоя! Вона в селі у вас загине..." – "Я не віддам! Сказав же я, Та і хлоп'я мене не кине! До кого хочеш ти іти?" – Спитав Іван у Жабеняти. Не завагалось простягти Воно до Йвана рученята. Розлютувався Водяник, Аж налилися кров'ю очі... Щось буркнув він і нагло зник, Вода по ньому лиш булькоче. Повіяв вітер. Хвилі враз Об берег річки битись стали. Неждано буря піднялась, І чорні хмари позвисали. – "Додому йдем!" – сказав Іван І наспіх став вудки в'язати. – – "Це певно мститься дідуган, Що не хотів тебе віддати. Усе, здається, узяли? То поспішаймо – буде злива!" – "Неначе все,– сказав малий. За руку Йвана взяв квапливо. Аж зирк – ворушиться трава, І мов її тумани вкрили. Коли як залящить: ква-ква, І жаби стежку заступили. Іван на руки хлопця взяв, Та жаби так скакати стали, Що понад голову з-між трав, Немов м'ячі, перелітали. – "На човен! їдем на той бік!" Та стільки жаб в човні сиділо (А човен ще до того й тік), Що за хвилину вже втопило. Іван подумав: "Вбрід іти? Та Водяник пійма за ноги! В очеретах сидять чорти, А в них і пазурі і роги ... Вперед на жаб!" – рішає він, Знімає швидко капелюха І ним, мов роблячи уклін, Лупцює жаби та ропухи. Укрилась трупами трава... Зробив Іван з них справжню січку. Злякались жаби: ква-ква-ква! І геть шубовснули у річку. "Тепер тікай, тепер біжи!" – Подумав і побіг щосили, Та звідкись виповзли вужі І знов дорогу заступили. Тут капелюх вже не поміг, Вужі накинулись на Йвана, Пообліплялись коло ніг – Він бачить – справа тут погана. Рибалка став. Страшна вага В колоди обернула ноги. Він ледве встоїть на ногах, Втекти тепер немає змоги. Аж бачить – хмиз сухий лежить, Гілля сухого добрі купи... Чом він туди не побіжить? Та ж заважають ноги-ступи. Він ледве-ледь туди дійшов І тільки перевів дихання, Поліз в кишеню і знайшов, На щастя, сірничок останній. Виймає, світить сірника – І хмиз зайнявся, загорівся. До вогняного язика Іван ногами притулився. – "Ану, язиче, полижи Як слід мої колоди-ноги!" – Сказав Іван. Шкварчать вужі, А інших дим жене з дороги. Як стало тіло вже вогнем Пекти Іванові самому, Іван сказав: – "Тепер ідем!" І рученята стис малому. Що сталось потім, розповім, Бо ось тепер стомивсь неначе... Іван – стрічавсь я вчора з ним, Та Жабеняти ще не бачив. Кінець першої частини!

 Колись давно жив собі у Сабадаші старий козак Мехтод. Так собі добре жив, заможно. Мав гарну хату на дві половини, пасіку, сяке-таке господарство, коника, корову – одне слово, хазяїн на всю губу. Жив він на околиці села – якраз ото, де дорога повертає попід Гандреєву вербу та на Охматів над самісіньким лісом. Добрий чоловік був Мехтод – жінку любив, коли-не-коли її слухав, до роботи не силував, а так, як сам працює з ранку до ночі, то й вона з ним. Народився у них синочок. Назвали його Семеном, а за кумів узяли Віника і дядька Тимухтея. Підріс Семенко, батько його козацьких звичаїв навчив, у школу віддав, а як уже в колодочки вбився, то під горщика обстриг і на Січ відправив – до Бузівського куреня, та звелів, щоб кошового слухав. От якось перед Різдвом жінка Мехтодові й каже: – Агов, чоловіче, чи ж ти не знаєш, що у нас дрова скінчилися – уже нема й патичка, щоб у піч стромити?! Скоро кабанчика колоти, ковбаси шкварити, а ти і в вус не дмеш? Ану, до-ста на печі лежати – гайда до лісу по дрова! Запряг Мехтод конячину у сани та й потяг по снігу до лісу. Заким дерево сухе вибирав, заким рубав його, заким на цурпалки його чепуляв, заким на сани складав – уже й посутеніло. Коли давай назад повертати, аж за ним і сліду немає – ні дороги, ні стежки: самі дерева стіною стоять. Блукав, блукав Мехтод – біда, не може з лісу вийти. Уже й кінь притомився, уже й зовсім темно стало, та ще й віхола зірвалася. Стало Мехтодові лячно, а тут ще й вовки завили – доведеться пропадати. Ні рушниці, ні шаблі Мехтод з собою не взяв, а сокирою та пилкою від вовків не відбитися. Почав Мехтод коня поганяти, а той ледве дибає. – Ой, – каже Мехтод, – коли б якийсь чорт мене звідси вивів, то, здається, все б за те віддав… Тільки сказав – як тут-таки з-за сухого дуба вискакує чорт. Худий, рудий і рогатий. – А що, – питає, – заблукав, козаче? – Та заблукав, матері твоїй перековінька, – каже Мехтод. – А як виведу тебе з лісу, то що даси? – питає чорт. – Я б тобі, гемонському синові, гарних різок би дав, та біда змушує. Кажи, що хочеш. – Віддай мені, Мехтоде, те, що в тебе дома з’явилося, поки тебе не було. Замислився Мехтод, – добрий хазяїн все у своєму хазяйстві знає. Що ж там нового може за день з’явитися? Хіба у курки яйце знайшлося – так яйця не шкода. – Добре, – каже Мехтод, – віддам. – Гляди, – застерігає чорт, – пам’ятай своє слово. Я по обіцяне завтра прийду. На цьому слові чортяка шатнувся, крутнувся, колесом прокотився і зник. І враз дорога з’явилася, і дерева розступилися, і сніг перестав падати. Дивиться Мехтод – аж він із саньми все по колу кругом дуба їздив. То йому чортяка очі відводив. Подався Мехтод додому, а вдома жінка на воротях стоїть. – Де ж ти, чоловіче, вештаєшся? Мерщій до хати! Радість у нас – синок із Січі на святки приїхав! Мехтод так і обімлів. Це ж він рідного сина нечистому пообіцяв! Син радіє, батька обіймає, гостинці дарує, а Мехтод світу білого не бачить, не знає, як і сказати про біду. «А, – думає, – не скажу нічого – може, дасть Бог, усе обійдеться». Повечеряли чим Бог послав, погасили каганець, та й спати полягали. А вночі хтось під вікном шепоче: – Мехтоде, а віддай-но, що обіцяв, бо горе буде! Мехтод до вікна, а жінка каже: – Лежи, чоловіче, чого підхопився? – Таж хтось у вікно стукає, – відповідає Мехтод. – То тобі ввижається – усе тихо! – заспокоює його жінка. Нічого Мехтод їй не розповів і ліг спати. А на ранок до стайні – аж там кінь здох. Мовчить Мехтод цілий день, все думає, що його робити? Знову вночі хтось під вікном гукає: – Мехтоде, а віддай-но, що обіцяв, бо гірше буде! – Жінко, чи ти щось чуєш? – питає Мехтод. – Та ні, чоловіче, все тихо. А хіба що? – Та так, вчувається. Знову Мехтод їй нічого не розповідає. Зранку до хліва – аж корова здохла. Заплакав Мехтод – розповів, яка його біда спіткала. – Що ж робити маємо? – бідкається. – А що ж, – утішає його Семен, – ведіть мене, тату, до лісу – де ж це бачено, щоб козак та чорта злякався? Надяг Семен шапку, взяв у кишеню люльку і папушу тютюну та й подався з батьком до лісу. А під дубом чортяка дожидається – зуби щербаті шкірить: – А що, Мехтоде, таки привів сина? Ото як би ще й сьогодні тебе з сином не було, то уже на ранок і ти неживий був би! Походив чортяка кругом Семена, подивився на нього з усіх боків. – Гарного слугу матиму – каже. А Семен у вуса сміється: – Служити, то й служити. Але давай домовимося, що буду я у тебе доти, доки сам мене не виженеш, а за службу даси торбу червінців! Зрадів чорт, кривенькі ручки потер: – Оце, козаче, будеш у мене, допоки твого віку стане, а грошики мої цілі залишаться! Усміхнувся й собі Семен, батька поцілував: – Не журіться, тату, скоро вдома буду! Та до чорта: – Ну, веди вже, куди там хочеш! Потяг чортяка Семена у дупло, що в старому дубі чорніє. А там драбина довжелезна аж під землю йде. Спустилися вони до чорта у підземний світ. Дивиться Семен – небо червоне, в озерах вода чорна, дерева сухі і покручені, сіркою смердить – ну чисто як ото в Жашківській корчмі після злодійського ярмарку. Веде чортяка до своєї хати, а хата вся облуплена, стріха дірява, тин поваляний – тільки чортенята бігають туди-сюди, як мишенята. А скільки їх там – чи сотня, чи дві, то тільки жінка чортова знає. А жінка у чорта таки непогана молодичка – на пічці кашу із кізяків варить та кописткою помішує. – Оце, – каже чорт Семенові, – лишаю тебе тут. Я піду до людей біду робити, а ти дітей моїх глядітимеш. Та пильнуй добре, бо я скоро повернуся та подивлюся, як ти справляєшся. Подався чорт нагору – треба ж йому до Різдва встигнути шкоди наробити чесним людям. Довго чортяка по всьому світу товкся, нарешті додому під землю заліз. Коли дивиться – що то за біда? – сидить козарлюга на горбочку та люлечку палить, а чортенята кругом нього як на муштрі шпацирують. Чистенькі, вмиті, під горщик обстрижені, ще й козацьких пісень співають та Семена паном сотником величають! Чортяка аж запінився від злості: – Що ж це ти наробив? Чого їх навчив?! Що з них далі буде?! Не годен ти, козаче, чортових дітей доглядати, гайда до чорної роботи – дрова рубатимеш! Посміявся Семен, та й подався по дрова. Чекав, чекав чортяка, уже й пічка вихолола, а козака з дровами немає. Побіг чорт шукати Семена – аж той собі спить під кущиком. – Чого це ти дрова не рубаєш? – репетує чорт. – А того, що це не козацька робота, – каже Семен, – у нас для палива свої січові дрова є. – А то ж які? – питає чорт. – А ось які, – дістає Семен порохівницю. – Так горять, що не загасиш! – А даси? – питає чорт. – Чом не дати доброму чоловікові? На, тримай. Вхопив чорт порохівницю та й мерщій додому, пічку топити січовими дровами. Іде Семен поволеньки позаду, коли чує – загриміло, задвигтіло, заревіло! Дивиться Семен – по небу червоному пічка летить та вогнем дише, а за нею казан із кізяками перекидається. Добре козацькі дрова бабахнули! Приходить Семен до хати – чорт у сажі, чортиха у сажі, чортенята у сажі – геть усі замурзані. Чорта аж тіпає від злості, а вигнати козака не може – грошей шкода. – Ну, козаче, тепер тебе під нагляд жінці своїй лишаю, – каже чорт, – вона вже тобі байдикувати не дасть! А я тим часом ще по світу побігаю, капості людям пороблю! Знов чортяка додому вертає – аж раптом голова засвербіла, та так, що несила терпіти! Мац-мац чорт за голову – що за біда – замість двох, та чотири роги виросло! Що це там козак з чортовою жінкою робить?! Швиденько чорт – до дупла, до драбини, до хати – а хати і не пізнає! Біленька, чепурненька, синьою фарбою підмальована, свіжою соломою вкрита, новеньким тином обгороджена. А на дверях картинка намальована: козак Мамай чорта довбнею попід хвіст цідить! Чорт – до хати, а його жінка на поріг не пускає. – Ти, сякий-такий сину, чого сюди приперся?! Я триста років з тобою одружена, а такого щастя, як з козаком, не мала! Ось він – за день лад навів, а ти що вдома робиш? Ану геть з хати! А козак сидить край столу, варенички наминає та у вуса сміється. Бачить чорт, що непереливки – козак замість нього хазяйнує. – А знаєш, Семене, – каже чорт, – мені уже наймита не треба, ішов би ти додому. – Не піду, – каже козак, – мені й тут добре. Та й не заплатив ти мені за роботу. – Заплачу, заплачу! – кричить чорт. – Тільки йди вже звідси, бо ти мені жити не даєш! – Гаразд, – каже Семен, – давай торбу червінців та ще й коня з коровою віддавай. Іде бідолашний чорт, тягне торбу червінців, на налигачі веде корову з конем. А Семен за ним суне, посвистує та приказує: – Ото гарно погостював у чорта, шкода, що мало! Притяг чортяка добро до Мехтодової хати, хотів був якусь капость вчинити, коли раптом дзвін як задзвонить! – Ой лихо! – злякався чорт. – Уже Різдво надійшло, треба тікати! Побіг чорт у ліс – дзвін за ним, чорт у корчі – дзвін за ним, чорту болото – дзвін за ним! Коли озирнувся, а то гемонський козарлюга йому до хвоста коров’ячого дзвоника вчепив. Злазить чорт обідраний, брудний по драбині під землю – аж удома тільки жінка його сидить, а чортенят і близько немає! А Семен поколядував вдома, розговівся, відпочив, та й знову на Січ подався. Їде верхи на коні, сміється та й співає: А хто чув, то передайте Усьому народу, Що не буде переводу Козацькому роду!

 В одному селі жила собі дівчина Маруся. Дуже вродливою була Маруся, але жили вони з батьками бідно, тому й свататись до неї ніхто не хотів. Уже всі подружки заміж повиходили, а Маруся все на вечорниці ходить – свого судженого чекає.  От якось зібралися хлопці з дівчатами на вечорниці – пісні співають, байки розказують, танці затинають, одне до одного клинці підбивають. Тільки Маруся сама в куточку сидить і сорочку вишиває. Коли це опівночі двері – рип! – заходить хлопець. Красивий – слів нема, ніхто його не знає, – мабуть, не з їхнього села. Лапсердак на ньому синій, ґудзики золоті, чоботи червоні. От тільки блідий дуже.  Дівчата принишкли музики замовкли – до кого ж він підійде?  А він через усю хату – просто до Марусі. Дівчатам медяників дав, музикам червінець золотий, а Марусю до танцю запрошує. Дівчата по кутках шепочуться і Марусі заздрять. Протанцював хлопець танець і Марусю на ґаночок викликає.  – Марусю, – питає, – чи подобаюсь я тобі?  – Ой, подобаєшся, – каже Маруся. Ну то знай, що і я тебе вподобав. Я служу прикажчиком у сусідньому селі, у Гереженівці, і дуже багатий. Скажи своїм батькам, що до тебе свататимуся, – сказав і пішов собі. Маруся додому біжить і ніг під собою від радості не чує. Розказала вдома батькам про щастя своє. Мати така рада, що й не натішиться, а батько задумався: – Доню, я бачив гереженівського прикажчика, то дід старий, сивий, горбатий. А що страшний – не приведи Господи. А ти кажеш, що молодий, гарний, веселий. Щось тут не так. Ти б сходила за ним та подивилася, куди він дівається, – може, то волоцюга який.  – А як же я втраплю за ним, коли темно і не видно, куди іти? – питає Маруся.  А мати і придумала. Дає Марусі клубочок ниток і каже – А ти, доню, зроби петельку і накинь йому ззаду на ґудзичок золотий, коли він додому рушить. Ниточка за ним потягнеться, а ти по ниточці його і знайдеш.  Ледве Маруся вечора діждалася. Коли це опівночі двері – рип! – суджений заходить, просто через усю хату до Марусі йде. Дівчатам медяників дав, музикантам червінець золотий, а Марусю до танцю запросив. Протанцював танець і на ґаночок її викликає:  – То що Марусю, казала батькам за мене?  – Казала.  – Ну то чекай старостів від мене.  Сказав те і пішов собі. А Маруся петельку з ниточки на ґудзичок золотий йому ззаду накинула і ниточку розмотує. Розмотала всю нитку, а далі сама за нею пішла. А ниточка спершу по дорозі вилася, а далі – на стежку, потім – у кущі, у ярочок, у балочку – і в ліс.  А ліс якийсь дивний – ніколи Маруся у ньому не була. Трава жовта, суха, дерева якісь покорчені, почорнілі. Ниточка все по лісі в’ється і на галявину Марусю виводить. А на галявині церква стоїть дивна така церква – чорна вся і без хрестів, двері зачинені, вікна позатулювані, а ниточка просто під двері пірнає.  Обійшла Маруся церкву кругом, а далі камінчик підкотила до вікна, залізла на нього і крізь щілину досередини зазирнула. А посеред церкви стіл стоїть, на столі – домовина, у домовині покійник лежить, а поруч – її суджений стоїть і того покійника їсть!  Як побачила це Маруся, як закричала – і тікати звідти! Аж під ранок додому добилася, вся труситься, а батькам нічого не розказує – боїться.  А ввечері якась сила Марусю так і тягне на вечорниці. Прийшла Маруся, сіла в куточку – сидить ні жива ні мертва Коли це опівночі двері – рип! – суджений заходить. Через усю хату до Марусі йде.  Уже дівчатам медяників не дає, музикам червінців золотих не сипле, а Марусю на ґаночок викликає.  – То що, Марусю, ходила за мною вчора?  – Не ходила, – каже Маруся.  – А в церкві була?  – Не була.  – А що я там робив?  – Не знаю.  – А, не знаєш! Ну, то завтра твої батьки помруть. – Сказав – та й пішов собі.  А на завтра Марусині батьки померли. Лишилася Маруся сиротою. Минув час. Жити далі треба. Знов пішла Маруся на вечорниці.  Опівночі двері – рип! – заходить суджений Марусин у чоботях червоних і Марусю на ґаночок викликає.  – То що, Марусю, померли батьки?  – Померли.  – Ну то тепер скажеш, чи ходила за мною?  – Не ходила.  – А у церкві була?  – Не була.  – А що я там робив?  – Не знаю.  – Ну, то як не знаєш – то через три дні ти сама помреш! – Сказав те – та й пішов собі.  Прийшла додому Маруся, сіла та й плаче гірко. Згадала, що за селом, на хуторі в лісі живе стара бабця-знахарка.  Прибігла Маруся до бабці та й розказує про біду свою. А та вислухала і каже:  – Пізно ти до мене прийшла, не зможу я тебе врятувати. Але одне скажу: продай все, що маєш, гроші попові віддай на церкву і попроси, щоб, як помреш, поховали тебе не на цвинтарі, а на перехресті трьох доріг. А як будуть домовину твою з хати виносити, то щоб не через двері, не через вікна виносили, а прокопали під порогом яму і через ту яму домовину протягли.  Зробила Маруся так, як знахарка сказала. Піп грошей брати спочатку не хотів, усе Марусю заспокоював та відмовляв, але все-таки взяв. А через три дні Маруся померла. Піп зробив усе, як Маруся просила. Прокопали під порогом яму, домовину з Марусею через ту яму протягли і на перехресті її поховали.  Вранці на тому місці дерево виросло, а на дереві розцвіла квітка краси небаченої.  Їхав панич з полювання, побачив квітку і замилувався. Послав слугу квітку зірвати. Той на дерево лізе, а воно його гілками відпихає, колючками коле, листям по обличчю б’є. Не може хлопець квітки дістати.  Поліз панич тоді сам – а квітка просто йому до рук впала.  Привіз панич квітку додому, у водичку поставив – милується нею.  Але ж треба на полювання йти. Вертаються вони з полювання додому – що за дивина? В хаті все прибрано, ліжко килимом застелено, на столі борщик з варениками стоять. Шукали панич зі слугою, хто б то все так зробив, але нікого не знайшли. Думали-думали і вирішили, що скажуть, ніби йдуть кудись, а самі сховаються і побачать, хто то все в хаті робить. Так і вчинили.  Дивиться панич зі схованки – чудо дивне: квітка стала по світлиці літати. І де вона літає – там всюди лад ладиться, всюди діло робиться. Кинувся панич до квітки, вхопив її – а у нього на руках дівчина опинилася. Як глянув панич на неї, так і закохався.  – Не знаю, – каже, – хто ти і хто тебе зачарував, а тільки виходь за мене заміж.  Маруся і каже:  – Вийду. Та не можна нам вінчатися і сім років у церкві бувати.  Панич погодився. Стали вони жити, от у них уже і діти є, але панич сумний ходить, бо ніхто до них у гості не заїде, до себе не покличе, та й знатися не хоче, бо вони невінчані живуть і в церкву не ходять. Став панич Марусю вмовляти:  – Давай повінчаємось, та давай повінчаємось.  Так уже вмовляє, що ніяк не відмовиш.  – Добре, – каже Маруся. – Тільки дозволь мені додому навідатися перед вінчанням.  Запрягла Маруся у бричку коней та й поїхала. Батьківську могилку провідала і до знахарки старої заїхала. А та вже її давно чекала. Дала вона Марусі пляшечку і сказала, що робити треба.  І от уже збираються гості на вінчання. З усієї округи пани з’їхалися – і з Гуманя, і з Христинівки, і з Бабанів. Навіть із Києва сам архімандрит приїхав. Сідають гості в карети і брички і їдуть всі до церкви на вінчання. Дивиться Маруся – дорога навкруги міняється, у ліс звертає, трава сохне і жовтіє, дерева чорніють і гілки корчаться. Доїжджають вони до церкви – а церква на очах у них у землю вгрузає, чорніє, і хрести з неї пропадають. Бачить Маруся, що це та сама церква страшна, а гості ніби того і не помічають.  Заходять всі до церкви, а там на вікні Марусин суджений сидить і ніжкою в червоному чоботі хилитає. А далі махнув рукою – і всі гості на камінь обернулися. Навіть архімандрит із Києва каменем став. Тільки Маруся одна-однісінька серед церкви стоїть.  – То що, Марусечко, тепер скажеш?  Не втекла від мене? То ходила ти за мною?  – Ходила! – каже Маруся.  – А в церкві була?  – Була!  – А мене бачила?  – Бачила!  – А що я робив?  – А покійника їв! – Сказала це Маруся, пляшечку, що бабця дала, вихопила і на чорта хлюпнула!  Як зайнявся він синім полум’ям, як осипався чорним попелом, де не взявся вітер, подув – попіл розвіяв.  Тут все наче від сну встало: і церква стала, яка була, і гості, й архімандрит на людей перетворилися.  Тільки тоді Маруся і змогла розказати, що з нею трапилося.  Повінчалися вони нарешті з паничем і щасливо зажили. А Маруся відтоді нікого не боялася, що і вам наказувала.

 Жив-був у нашому селі Сабадаші недалеко від Бузівки, через річку від Зеленого Рогу якраз навпроти хати кривої Ганьки, через межу від попа бідний чоловік Тимухтей. Всього багатства у нього було – коник, корова та руки роботящі. Жив він собі з жінкою, любив її, а тут Бог послав йому дитину – сина.  Покликав Тимухтей повитуху. А та, як ішла до них у хату, то заглянула знадвору у віконечко. А як подивитись у вікно, коли дитина народжується, то можна побачити долю цієї дитини. От прийняла повитуха немовля, скупала його, а від грошей відмовилась. Тільки сказала:  – Нічого мені не платіть, а лиш покличте мене на весілля, коли цей хлопчик женитись буде. Хай яка я стара, немічна буду, а все одно покличте.  Поніс Тимухтей сина до попа хрестити. А перед тим був з попом за межу посварився, то піп вирішив Тимухтею відомстити і назвав хлопця Віником. А, кажуть, як назвеш людину, так вона і проживе. Хоча батьки кликали хлопця Веніаміном, а як був Віником, то і жив Віником. Перший штукар і жартун був на селі – щось як вигадає, як устругне, то хоч стій, хоч падай. Буває, сусіда їде з поля – сіно везе, то Віник і кричить з-за тину:  – Дядьку Йване! У вас он колеса крутяться!  Той і стає подивитися, що там крутиться, а Віник сміється, аж качається.  Або хтось спішить на ярмарок, то Віник біжить за ним вулицею та гукає:  – Ой, дядьку, стійте! Ой, стійте ж!  – А чого тобі? – спиняє той коней.  – Та ось у вашого воза дишель довгий. То я біжу, щоб об ваш дишель почухатись.  – А чухала б тебе лиха година, як я поспішаю, а ти мене задурно спиняєш!  Що вже батько Вінику не робив, що вже не сварив, що вже не бив – усе йому смішки та жарти. Вирішив батько віддати хлопця в науку – щоб якогось ремесла навчився. Віддав до коваля – Віник втік, до стельмаха, до кушніра – відусіль Віник втікав. От тільки від шевця не втік. Буду – каже – шевцем, бо ж відомо, що шевці – люди веселі, і в чоботях їхніх люди краще танцюють, як босі.  Вивчився Віник, почав людям чоботи шити, та все жартуючи. Але швець з нього був такий собі, бо біда одна не ходить. Жарти жартами, але ще й пити почав! А що пив він не часто, але багато, і то лише сім днів на тиждень, толку з його роботи було мало. Збудував йому батько хату на одділі скраю села. Так він і жив собі сам.  Якось однієї осені була сильна гроза. Грім, блискавка, вітер листя обриває, дощ в шибку тарабанить. Сидить собі Віник при каганці, грубку топить, зі старої шкіри постоли морщить. Коли це раптом у двері стукає хтось. Відчиняє Віник – на порозі бабця стоїть, чорною хусточкою запнута – мокра як хлющ.  Віник і тут пожартував: „Ого, бабцю, то хіба ж годиться під дощем купатися восени? Літом купайтесь”. А проте завів бабуню в хату, до грубки посадив, дав рушничка витертись.  – То що, бабуню, може, горілочки вип’єте трошечки, щоб зігрітися? – питає Віник.  – Вип’ю! – каже бабуся.  Налив Віник чарочку старенькій, оселедця закусити знайшов, цибульки, далі сам з нею ще випив. А знаєте, яка в шевців горілка? Так отож…  Бабуня горілочки хильнула, зігрілася розімліла коло вогню, а далі ну співати й танцювати:  Ой чук шкарбундрав –  Козак з дівки перстень зняв!  Натанцювалася, наспівалася, сіла спочити, та й каже:  – Знаєш, хлопче, кого ти пригрів, нагодував та напоїв? Я – Смерть твоя! Але що ти такий веселий і гостинний хазяїн, то дам я тобі відстрочку – живи. Але прийду по тебе, коли ти женитись будеш.  Віник хоч і злякався, але ж тут-таки і придумав штуку.  – А що, пані Смерть, невже таки від тебе і сховатися не можна? А якщо я всі двері-вікна зачиню і в скриню сховаюсь, то невже ти до мене доберешся?  – А доберуся! – засміялася Смерть – Я у будь-яку шпаринку пролізу.  – Ану покажи!  – Ну, куди пробратися? – питає Смерть.  – Та хоч би у цю пляшку з під горілки! – А горілку вони вже давно вицмулили – пляшка порожня стоїть.  Смерть тоді скочила на стіл і зробилася така довга довга і тонка-тонка, як мотузка, та й давай у пляшку сотатися. і скрутилася на дні у кільце. А Віник схопив пляшку, качаном заткнув, шкірою замотав, дратвою обв’язав, смолою засмолив, та так міцно, що Смерть і не вилізе. Побіг та й у хаті пустій під припічком закопав.  Після того Віник пити горілку кинув, за роботу гарно взявся, і справи у нього на краще пішли. Став він чоботи найкращі в усій окрузі шити. Навіть сам пан Потоцький у нього чоботи замовляв. Правда, платити за них не платив, а так забирав. А що ж: панське діло таке – людську працю забрати, а грошей не дати. Зажив Віник добре, забагатів.  А в цей час на світі білому ніхто не вмирає. Навіть старі і немічні – ті, хто на себе смерті просить-благає, – вмерти не можуть. Пропала смерть на землі.  Пора вже Вінику й женитися. Висватали йому дівчину – Галею звали. От уже рихтується весілля, смажать, шкварять, шишки печуть.  Коли це через село їде панок конем. Під’їхав до тину та й попросив водички напитись – Галя йому й винесла. Напився він та й питає: „Чиє це весілля має бути?”. Галя каже: „Моє!”  – Ой, яка ж ти дівчина добра, та й невістка гарна будеш! А чи маєш персня золотого до вінчання?  – Ні, не маю.  – За те що ти така добра до мне, я тобі відкрию одну таємницю, – каже панок, – Отам скраю села у пустій хаті під припічком скарб закопаний. Відкопай, то й знайдеш перстень собі.  Сказав та й поїхав.  А не просто панок був, а помічник Смерті.  Назавтра поїхав Віник на базар у Жашків, а Галя побігла – відкопала пляшку, дратву розв’язала, шкіру розгорнула, а в пляшці перстень золотий, аж міниться!  Розбила Галя пляшку, перстень добула, на пальця вдягла.  От уже сидять гості за столом, гуляють, молодих вітають. Аж тут і бабця-повитуха іде – покликали її, не забули. Прийшла вона, сюди-туди по господі – і наказала щоб криницю у садочку шкірою затягнули і гвіздками забили.  Гуляє весілля в селі, на пальці у молодої перстень виблискує… Добре всім, а Віник світом нудить, все йому на місці не сидиться, все хочеться з тої кринички води попити, ні пиво, ні вино йому не йде – та вода йому солодшою від меду здається.  Не втерпів Віник, одвихнувся якось, побіг до кринички, а там після дощу шкіра набрякла, прогнулася, і в ямці трошки води зібралося. Нахилився Віник до тієї калюжки, сьорбнув раз, другий, та й захлинувся.  Надбігли люди, Галя плаче, бабуня-повитуха руки ламає і приказує:  – А я ж бачила, що він на весіллі в криниці утопиться, уже ж і шкірою забили, та, видно, від долі не втечеш.  Аж раптом Віник як засміється, як зарегоче, як закашляється, так з нього та вся вода і вилетіла. А він сидить у калюжі, утирається та й, сміючись, каже: – Ото я вже зовсім із життям попрощався, та згадав, що пану Потоцькому не встиг одного чобота дошити, то як же він, бідний, в одному чоботі без халяви ходити буде?  От така доля на світі буває. Хто живе весело, той і у вогні не горить, і у воді не тоне!

 Нікому не було так добре, як козакові Сабайдону. І в гулянці, і в бійці завжди перший. А що вже у бою себе показав, то мало хто на всій Січі міг з ним зрівнятися, хіба що Грицько Нетреба, або Семен Перебериборщ, та ще сам кошовий отаман Іван Сірко. Ніколи нічим Сабайдон не журився, нічого не боявся – йому або у шинку горілку пити, або ворогів бити, а все без діла не сидіти.  Їхав раз Сабайдон із гостей на Січ (гостював у свого товариша на далекому степовому хуторі), і застав його в дорозі вечір. Зупинився козак у байраці на ночівлю, багаття розпалив, – каші зварити. Взяв казанок і пішов до річечки води набрати. Аж чує – сміх дівочий. Козак гайда в очерет на березі, руками листя розсунув і виглядає. А на річці – чудо з чудес: дівчата купаються! Десь-то недалеко село було чи хутір – от сільські дівчата на річку і подалися купатися під вечір. А місяць уже зійшов і добре світить.  Сабайдон в очереті сидить і за дівчатами підглядає. А ті веселяться, водою хлюпаються. А одна далеченько від гурту відійшла і сама купається. Сабайдон придивився – і обімлів, бо такої краси ще зроду-віку не бачив. Дивиться Сабайдон, очі витріщив, аж дихати забув. А дівчина-красуня якраз у місячній доріжці стоїть, чорну косу миє. Нахилилась води зачерпнути – аж у неї ззаду хвостик є! Невеличкий хвостик – так на півпальчика, але ж хвостик!  «Відьма!» – жахнувся Сабайдон, поточився, перечепився, очерет і затріщав. Відьма підскочила, оглянулась і побачила козака. Зачерпнула вона пригорщу води – і козакові межи очі хлюпнула, та ще щось приказала. Тут-таки Сабайдон відчув, що з ним біда робиться – руки в нього вже не руки, а лапи, нігті вже не нігті, а кігті, рот не рот, а пащека. Перетворився Сабайдон на вовкулаку, шерстю вкрився, на чотири лапи став. Тільки пояс на ньому лишився, бо з поясом ніяка відьма справитись не в змозі, та ще шапка козацька зі шликом червоним на одному вусі повисла, бо козак ніколи шапки не покине. Завив Сабайдон і побіг у степ вовків шукати. До якої вовчої тічки не пристане, та його і проганяє, бо він бігати разом не встигає – у нього задні ноги довші, як передні (бо ж вовкулака). Довго бігав вовкулака по степах аж до холодів, а далі подався на Січ.  Ото вже на Січі козаки і помітили, що кругом валів вовк підперезаний бігає. А ще бувало у когось і пляшка з горілкою пропаде вночі, а на ранок вовк якось петлями бігає – чи не п’яний, бува! Тоді вже вони і здогадались, що то не просто вовк, а перевертень-вовкулака. Зібралися старі діди-характерники запорозькі, стали думати, як їм свого товариша виручати – бо он у нього і шапка козацька є. Думали-думали і придумали: поклали поперек дороги кочергу, вовкулака гнався – та й перечепився, перекинувся через голову, вдарився об землю – і знову на козака перетворився!  Довго Сабайдон товариству розказував, як його відьма зачарувала.  Зажив би Сабайдон далі весело і безжурно, але все йому з голови та відьма не йде. Тяжко закохався козак. Не їсть, не п’є – все про чорнокосу дівчину-відьму думає. Уже козаки вмовляли його, розраджували, уже й сміялися з нього:  – Тю, дурню, навіщо козакові жінка? З нею треба возиться-носиться, а що крику та сліз від них!  А Сабайдон їх не слухає, все йому відьма ввижається. А тут якраз запорожці в похід збираються турків бити, своїх братів невільників нещасних з полону визволяти. Ну і Сабайдон з ними: кохання коханням, а обов’язок козацький святий – над усе! Гарно тоді хлопці-запорожці з батьком Сірком погуляли в Туреччині, Стамбул і Скутар підпалили, братів-невільників визволили, здобичі і зброї коштовної набрали, та ще й галери турецькі з собою прихопили.  Рушили козаки додому через море, а Сабайдон вклонився товариству – і гайда в Палестину, в святий монастир до монаха-пустельника, щоб допоміг йому в його біді, поміг відьму з лап нечистого вирвати. Довго добирався Сабайдон до монастиря, весь обшмульгався і обідрався, та що заради кохання не зробиш!  Вислухав святий пустельник козака, подумав, товсті книжки погортав і каже:  – За дівчину твою нечистий міцно тримається і просто так не віддасть. Але якщо ти мені його приведеш, то я з ним тут упораюся: змушу чорта душу відьми відпустити. Вже тоді вона відьмачити покине, і хвостик у неї відпаде. Тоді ти зможеш з нею одружитися.  Їде Сабайдон додому та все думає, як же йому чорта впіймати та до пустельника привести?  Добрався козак до того байрака, до тої річечки, а там і село знайшов.  Видивився, в якій хаті дівчина його живе, а далі городами, городами – та й сховався у мак за хатою. Довго так Сабайдон ночами стежив, чи не прийде нечистий до відьми. Коли якось – є! Заїздить у двір паночок з борідкою на коні, свитка червона, на пальцях персні переливаються – ну чисто чорт.  Сабайдон з маку вискочив та до чорта:  – Добривечір, пане нечистий! А чи не віддасте часом душу відьми мені?  – А ти що за один? – питає чортяка.  – Я є Січі Запорозької Старобабанського куреня Бузівської сотні козак Сабайдон!  – Віддати не віддам, – каже чортяка, – а помінятись можна. Її душу на твою зміняю. Згоден?  – А чого? Діло хороше, – каже козак.  Чортяка аж затрусився з радощів – де це таке було, щоб чорт та спіймав душу козацьку? Ще жодної в пеклі не було, а тут сама у руки йде!  – А як же ми мінятися будемо? – питає козак.  – А от у мене тут контракт готовий є, – каже чорт, – підпиши його своєю кров’ю, то я дівку відпущу, а ти – моїм будеш.  Вскочу в тебе, і заживемо ми весело – буду тобі допомагати, дам багатства і слави, ще будеш мені дякувати.  – Ну що ж, – каже Сабайдон, – давай свій контракт – підписувати буду.  Взяв Сабайдон папір, поклав його на сідло, щоб зручніше, і каже:  – Ану, пане нечистий, пошукай якогось цвяшка пальця вколоти, щоб перо у кров умочити.  Чорт туди-сюди по соломі за цвяхом, а козарлюга вколов шилом коня чортового, вмочив перо у кінську кров і швиденько підписав, поки чорт у глині шпортався.  – Заким ти там шукав, то я вже сам справився! – та й дає папір чорту.  Той як ухопить папір, як затанцює, та скоріш його у пельку, щоб козак не передумав та не відібрав. Тільки впхав контракт у рота, як закрутило чорта, як покорчило, як понесло – та просто у кінський зад!  Заіржав кінь, забив копитами, з ніздрів дим повалив – не кінь, а змій! А Сабайдон скоріше у сідло, та за вуздечку, та давай чорта нагаєм краяти. Звився чорт то попід хмари, то понад землею, то по воді, то понад травами! Як оглянеться Сабайдон – а за конем сліди як від рук людських тягнуться. Носився чорт, носився – все пробував козака із себе скинути, а Сабайдон все сильніше чорта стискає та нагайкою пече й пече. Довелося чорту нести козака, куди вже він правив. Домчали до монастиря за якусь годину – а там уже пустельник дожидається. Вхопив він коня за вуздечку:  – Ага! Попався, голубчику?! Будеш тепер воду у монастир возити, а не схочеш – то циганам віддам!  Задрижав чортяка, впрігся у бочку з водою і потяг на гору. А пустельник дав Сабайдону хрестик кипарисовий та пляшечку води свяченої.  – Оце, – каже, – умиєш дівчину водою і одягнеш хрестика їй на шию – то вже вона і розвідьмачиться.  Зробив Сабайдон, як пустельник велів. Охрестилася дівчина та ще краща стала, як була. А що вже вдячна була Сабайдону за спасіння своєї душі! Так уже дякувала, так дякувала! Навіть перепросила за те, що на вовкулаку обернула. А восени на Покрову зіграли весілля. Зажив Сабайдон з молодою дружиною, землі прикупив, хазяйство завів.  От тільки хвостик у жінки не відпав, – обманув пустельник, та і сварила вона Сабайдона, за чуприну тягала, у шинок не пускала, горілки пить не дозволяла, а за дівками підглядати – то крий Боже!  Гарний козак був, та обабився зовсім!  Мені з жінкою не возиться,  Мені з жінкою не возиться!  А тютюн та люлька  Козаку в дорозі знадобиться!  Гей! Долиною,  Гей, широкою, знадобиться!

 Далеко ще було Грицькові до справжнього козака. Ні в поході не побував, ні в море на чайці не сходив. Навіть прізвиська – імені козацького ще не здобув. Так і звали його поки що – Грицько Прізвиськанемає.  Сміялися з Грицька в курені:  – Гляди, хлопче, щоб тебе часом Їжачком,чи Зайчиком не назвали.  А все тому, що,бувало, Грицько їжачка у степу підбере і молочком напуває. Хіба ж то козакові личить? От якби уміти шаблюкою так вертіти, щоб дощ голови не замочив, чи бойового гопака так садити, щоб ляхів-гусарів з коней ногами збивати. Я вже не кажу про характерників січових. От би Грицькові тої науки характерницької вивчитися! Щоб і він міг ворогам очі відводити,на вовка обертатися чи кулі рукою ловити, як отой Федір Вовк-характерник січовий.  Розповідали на Січі, що якось турки козацький табір обложили, а у запорожців і кулі скінчилися – немає чим боронитися. Тоді Федір одяг свою бурку чорну, виліз на воза, та й давай над турками насміхатися! Як почали яничари стріляти у нього, аж грім степом котиться! А йому й байдуже. Злізе Федір на землю і з бурки своєї кулі яничарські сотнями витрушує, а далі знову на віз вилазить кулі ловити. Так і відбилися хлопці від турків їхніми ж кулями.  То Грицько таки впросився до Федора Вовка в науку. Та що з того – не відкриває таємниць своїх Федір, все вуса свого крутить посміхається.  – Прийде час, і ти характерником станеш, – каже.  Коли ж то буде? От якби зараз…  А поки що вартують Федір з Грицьком на степовій хвігурі-вежі – стежать, чи не йде орда на Україну. Тільки побачать, зразу ж підпалять бочки смоляні на високих стовпах. І потягнеться до неба дим чорнезний. Далеко його в степу видно. На сусідній хвігурі побачать, теж смолу запалять. На наступній-теж. Зразу ж запорожці про напад дізнаються і приготуються, щоб орду відбити.  Та цього разу не летить вороння чорне по небу,не суне орда степом. Тільки один чамбул-загін татарський скрадається балками – двадцять вояків пробираються до козацької хвігури. А веде їх не хто небудь,а сам Ахмед, найкращий татарський воїн.  Хто спритніше за всіх арканом дикого коня ловить? Ахмед.  Хто стрілою шуліку вціляє? Ахмед!  Хто, коли на поясах бореться, усіх перемагає? Та Ахмед!  А хто шаблюкою своєю кривою від десятка воїнів відбивається? Та Ахмед же, Ахмед!  А ще Ахмед співцем був неабияким. Ото сяде ввечері на кошмі, а татарчата так і обліплять його та слухають, як він їм пісні співає, на кобизі граючи. Отож Ахмед і возив у тороках із собою крім лука ще й кобиз свій вірний.  Немає кращого за Ахмеда богатиря у хана кримського.  Через те і послав хан Гірей Ахмеда захопити варту козацьку щоб не встигли запорожці вогонь запалити та своїх побратимів про небезпеку попередити.  Хоч як вартували Федір із Грицьком, а таки не вгледіли, як із ковилу татари вислизнули. Засвистіли стріли татарські. Та недарма ж Федір Вовк характерником був. Устиг він Грицька собою від стріл затулити. Двадцять стріл кругом Федора у землю вп’ялися, а двадцять першу не зміг відвернути Федір – бо зачарована та стріла у Ахмеда була. Срібний кінець у стріли тієї, а в ньому пшеничне зерно сховане. Влучила стріла у Федора – тільки й устиг він Грицькові крикнути:  Пали вогонь!  Шугнув Грицько по стовпу нагору як вивірка. Не встигли татари ще раз луки нап’ясти, аж загорілося полум’я,загуготіло, дим до неба піднявся.  Стягнули татари арканами Грицька, а він тішиться, що встиг братчиків попередити.  Лютий Ахмед – ні з ким не говорить, нагайкою бур’янам степовим голови колючі збиває, не знає, як ханові перед очі стати. Добре хоч козаків полонених з собою веде – це ж вони винні, що не вдалося татарам нишком на Україну пробратися. Особливо отой старий, сивий. Як же це він стріли відвернув? Хай там уже ворожбити ханські розбираються. Шкода, що, мабуть, не доживе старий запорожець до улусів – сіл татарських. Хоч і стрілу витягли і перев’язали, та гірше й гірше йому стає. Молодий козак його доглядає, водою напуває, на коні притримує, та не допомагає йому нічого.  Ось уже й улус Ахмедів видно.  Раптом татари спинилися, закричали, пальцями вперед показують. А там перед улусом татарка стоїть. Не стоїть – хитається, а в руках у неї прапор чорний на вітрі тріпоче.  – Що це? – питає Грицько у Федора.  Підвів Федір голову, подивився і каже:  – Біда страшна у татарському улусі. Чума прийшла.  А татари з жінкою перемовляються здалеку, за голови хапаються.  – Каже вона, – перекладає Федір Грицькові, – що майже всі в улусі померли. Тільки діток-татарчат старий дервіш-жебрак святий у степ повів подалі від хвороби. Та, мабуть, уже й вони там неживі, бо від чуми рятунку немає.  Обминули татарські вояки улус, спішились, багаття розпалили та почали радитися, як далі бути. А козаків ременями скрутили і на землю кинули. Тоді Федір і каже Грицькові: – Слухай мене, хлопче, уважно. Жити мені залишилося всього часинку, тому роби, як я наказую. Зараз я передам тобі силу свою характерницьку, розв’яжу тебе і татарам очі відведу. А ти тікай чимдуж і кошового попередь про чуму, хай на татар у похід не вириваються. Та пам’ятай, що перед смертю теж мусиш силу цю козакові молодому передати, щоб характерники і далі на Січі жили.  Сказав це Федір, на ремені глянув, а вони і розірвалися, як павутинки.  Подув Федір крізь вуса сиві – і туман козаків огорнув, від татар сховав так, що й руки простягнутої не видно. Тоді Федір Вовк Грицька обійняв міцно і в очі глянув. Раптом закрутилося небо над Грицьком, зірки ближчі стали, засвітилося все навколо світлом дивовижним. Силу чарівну відчув у собі Грицько. Побачив у темряві найменше каміння, почув, як миша у траві шарудить, відчув те, що вовки і лисиці у степу чують, і так ніби сама земля з ним розмовляти почала.  – А тепер прощавай, – мовив Федір, – та за славного козака в січовій церкві свічку постав.  Уклонився Грицько старому запорожцю, поцілував його у руку, та й гайнув у степ. За годину татари розгледілися – старий козак уже неживий, а молодого і слід прохолов. Закричали татари, на коней скочили і за козаком кинулися. Ахмед попереду скаче, нагайкою коня підганяє. Не втече козак далеко!  А Грицько біжить, об терни степові обдирається,реп’яхи на шаровари визбирує. Коли раптом чує – плач, крики попереду. Впав Грицько у полині, з-за куща виглядає. А там на горбочку татарчата малі докупи збилися, як ягнятка. Обнялися, плачуть, очі від страху затуляють. А кругом них на коні білому страшному, із кісток зробленому, жінка розпатлана носиться. Лахміття чорне зотліле за нею теліпається, очі люттю горять, зуби хижі шкіряться, руки з пазурами до дітей тягнуться.  Це сама страшна Чума до них добратися хоче.  Хоче, та не може, бо перед нею, перед конем її старий дід-дервіш дзиґою крутиться, руками розмахує, заклинання вигукує, до діток не підпускає.  Бачить Грицько своїм поглядом характерницьким те, що інші не побачать: і Чуму, і дервіша, і те, що дід уже силу втрачає. Усе тяжче йому крутитися, усе тихіший його голос. Знесилів дервіш, крутнувся востаннє і впав на землю.  Зраділа Чума, зареготала і на дітей кинулася. Та не встигла із місця зрушити, як вискочив Грицько із ковилу перед нею, та обома ногами збив страховисько з коня! Вхопив, притис до землі та не відпускає. Завила Чума, на гадюку перетворилася – не відпускає Грицько. І руками тисне, і силою характерницькою пече її. Звивається гадюка, зубами отруйними вкусити хоче. А Грицько з останніх сил її тримає та помочі у Бога благає.  Руки Грицькові слабшають, піт очі заливає, ноги терпнуть. Коли це вітер зі степу повіяв – піт висушив. Роса на губи Грицькові впала – напоїла. Вовк з кущів вискочив – Грицькові сили своєї вовчої передав. Кабан із корчів духу хороброго Грицеві в серце влив, та ще й їжачок із трави викотився та гадюку колючками вколов.  А тут уже й сонце зійшло. Освітило Чуму. Скорчилась вона, вогнем синім загорілася і попелом чорним розлетілася. Упав Грицько на землю, поворухнутися не може – куди вже там тікати!  Коли це Ахмед з татарами наскочили. Свої луки напнули – от-от вистрілять.  Аж тут раптом заграв-заспівав струнами кобиз при сідлі Ахмедовому!  Вклякли татари з подиву. Чують вони, як співає кобиз людським голосом про воїна-характерника, що саму Чуму здолав, діток татарських порятував. Глянув Ахмед на попіл чорний, на коня білого, із кісток зробленого, на дідуся-дервіша знесиленого, на діток заплаканих. Зліз з коня, вклонився Грицькові до землі і на руки його підняв. Наказав воїнам своїм зброю опустити.  – Що ти робиш, Ахмеде? – питають татари. – А як же ханська воля?  – Вище за хана ще Аллах є, – відказав Ахмед.  Звелів він воїнам своїм діток з дідусем-дервішем доглянути, а сам посадив Грицька на коня, із кісток зробленого, у Чуми відвойованого, та й повіз його додому на Січ. Вилікував його по дорозі, до самого кошового живим-здоровим доправив.  А козаки дивувалися: ще не було такого, щоб татарин сам на Січ приїхав і товариша їхнього привіз, та ще й побратимом молодому козакові став. Поклявся Ахмед, що не буде більше з козаками воювати й орду на Україну не пустить.  Довго тоді мир і спокій в Україні панували. А Грицька-характерника за коня його дивного, із кісток складеного, відтоді і називали– Грицько Кобиляча Смерть.

 Зібралася кумпанія до корчми.    То писарі, то малярі,  То ковалі, то слюсарі,  То дзвонарі, музики,  То мельники й чумаки.  А що ще робити чесним людям довгими зимовими вечорами, коли в господарстві все давно пороблено, сіяти-орати вже не треба, воли собі сіном ремиґають, а височенні вози-мажі гарно змащені дьогтем і поставлені у клуні дожидатися тепла і нової дороги. Це жіноцтву роботи і взимку вистачає: і напрясти, і корову подоїти, і в ополонці шмаття випрати, і борщ з квасолею та затертим салом зварити, та щоб укипів добре, та сметани туди, та ще й скоринку житнього хліба часником натерти… От де розкіш, от де смакота! Їв якось я панську страву – ні тобі квасолі, ні тобі бурячків, та й м’яса катма – сама вода та капуста кисла, щі називається. Тим-то ті пани такі худі та нещасні, та ще й хусточкою носи витирають – геть у всіх нежить, бо часнику не їдять!  Так от, поки жінки там пораються, то чоловіки у корчмі думають, як далі жити. А корчма у нас у селі вдатна, дарма що стріха протікає – але ж тільки в дощ. На стінах намальовані картинки про козака Мамая, та про лебедів, та ще про дівчину з відром коло криниці, а далі то я вже й не згадаю. Такої корчми не те що в Сорокотягах чи Охматові, ба навіть у Києві немає. За Петербург не скажу – мабуть, для цариці таку й збудували, та все одно такого корчмаря, як наш жид Лейба і у цариці немає.  А Лейба у нас – ото вже хитрий як лис, ото вже спритний, ото вже вдатний до комерції. Сам був худенький і гнучкий, хвартушок у нього був синій, штанці чорні, ярмулка біленька, а борода і пейси довгі, чорні та кучеряві. Сім’ю Лейба мав велику – дружину Сару та шістьох кучерявих хлопчиків, любив їх дуже. Жив Лейба щасливо і в достатку. Село наше було велике, багате, чумацьке, грошенята водилися, та ще й Ромоданівський шлях поруч – от і корчма завжди була повнісінька. А що чумаки все роблять справно і звикли діло доводити до кінця, то й гуляли у корчмі до кінця – аж поки всі гроші пропивали, та ще й кожухи та чоботи жидові залишалися. Це ж про таких співають: «Несу таляра золотого викупить коня вороного».  Та на Лейбу ніхто зла не тримав, бо годував він смачно, а його горілка була добра та міцна. і коли, бувало, жінка плачучи тягла свого чоловіка з корчми додому і все допитувалась:  – І чого ж ти, гироде, ту горілку п’єш?!  То чумак відповідав:  – П’ю – бо рідка. Була б тверда – то я б її гриз!  І так Лейба усе багатів і грошики складав, аж тут цариця видала указ про монопольку – щоб ніхто своєю горілкою не торгував, а тільки царською монополькою. Тут у Лейби комерція не пішла, бо з’їдять хлопці на копійку, а вип’ють на карбованець. А карбованець уже не Лейбі, а цариці йде. Ото вже цариця з нашої корчми і забагатіла, – був я у Петербурзі, то бачив, які вона палаци за нашу горілку набудувала.  Поторгував так Лейба, поторгував – і бачить, що діла не буде, нема гешефту: треба нищечком торгувати своєю горілочкою. Але, як на те, унадився засідатель до корчми із перевірками. День через день у наше село їде, та зразу ж до корчми горілку нюхати – чи Лейба монополькою торгує, чи свою виставляє.  Як спіймає Лейбу, то штраф накладає, та ще й наїсться від пуза і з собою прихопить. Ото Лейба тільки почує дзвіночок на дузі засідательської брички – зараз кидається свою горілку ховати, та ще й Сару гукне, бо як не встигне – біда. А у засідателя ніс довгий, – все одно знаходить.  Зовсім не стало Лейбі життя за тим гемонським засідателем. Але ж казав я, що й у цариці такого корчмаря, як наш жид Лейба, немає – таки вигадав він штуку, щоб грошенят заробляти і засідателю не платити. Придумав він лотерею – оголосив, що хто вип’є око горілки (це, хто не знає, велика гранчаста пляшка, трошки менша за літр), з’їсть цілу хлібину, а потім закусить нечищеним оселедцем, та ще й на додачу зжує добрий жмут сіна – той за все це нічого не платить. Але все те – і горілку, і хліб, і оселедець, і сіно – треба з’їсти без помочі рук! А хто щось не доїсть, чи не доп’є, чи рукою притримає – той платить Лейбі втричі більше.  І почалися у нашій корчмі змагання!  Що вже дядьки пробували на дурничку в жида виграти! Але – зась! Хто горілку вип’є, то не зможе з’їсти, хто хліб з’їсть, а решту покине, хто рукою мацне притримати – усі Лейбі гроші віддавали.  Уже і з сусідніх сіл чоловіки про те довідалися – приходили свого пияцького щастя спробувати, та всі корчмареві хитрому втричі платили.  Хто тільки не пробував – усі програвали. Сидять чумаки та й журяться: невже серед нас немає молодця, щоб у жида виграв? А той тільки сміється та карбованці рахує.  Аж якось Іван Гиба – чоловік великий і дужий, що Лейбі програв кожуха і новісіньку сорочку, згадав, що на хуторі за Дерижполем живе такий собі Пудик. Як там його насправді звали, ніхто і не пам’ятав. А Пудиком назвали, бо, кажуть, міг він за одним разом пуд з’їсти. До корчми не ходив, бо жінка не пускала, – колись він п’яний з корчми вертав, та заснув на межі, а ноги вклав на межовий камінь. Якраз ішов циган із Сорокотяг у Конелу, та бачить, що добрі чоботи, та давай стягати.  А Пудик ще й приказує:  – Добре, жінко, давай роззувай чоловіка, бо щось я втомився, у корчмі п’ючи.  Так відтоді Пудик до корчми не показувався.  Розказав Гиба про Пудика, і вирішили чумаки по нього сходити і в корчму привести, бо більш нема кому в корчмаря виграти. Пішли Іван Гиба, та Семен Сорока, та дядько Тимухтей, взяли Пудика за чемери – і як був він у сорочці і штанях, так до корчми і притягли городами, щоб жінка не побачила.  Стоїть Пудик, низенький, товстенький, сорочка дьогтем вимазана, щоб воші не кусали, а Лейба сміється з нього і на стіл виставляє горілку, хліб, нечищеного оселедця і великий жмут сіна.  – Ну гляди, – каже, – як з’їси все, то я навіть червінця тобі дам, та ще й дядькам кожухи поверну. А не з’їси – то твої воли заберу, бо ти вже останній, хто тут не був, і взяти у вас уже нічого.  Пудик наче і не хотів на те приставати, та хлопці змусили. Взяв Пудик зубами пляшку, ліг на шинквас і давай цмулити. А як випив – допався до хліба: спочатку четвертинку, потім третинку, потім півхлібини, а там уже і цілий ум’яв.  Лейбі лячно стало – де це бачено: їсть, як за себе кидає?! Тут уже і Сара з дітьми виглядає: що це за біда – так і програти недовго!  А Пудик уже оселедцем по столі возить – тільки луску випльовує! Лейба бачить, що горе йому, та давай Пудика клясти-проклинати, щоб роботу його тяжку перебити:  – І куди ти його пхаєш, як у мішок?! Що ти його жереш, як свиня? Куди воно тобі дівається? Хіба можна, щоб людина так глитала?!  Уже і Сара з дітьми Пудика клянуть на чім світ стоїть:  – А щоб ти вдавився, дурний мужик! А щоб тебе підняло, перекрутило та об землю гепнуло!  Пудик не слухає та оселедець дотереблює. Уже і хвостика вжував! Лишилося ще сіно. Тут Лейба трошки заспокоївся, бо де це бачено, щоб людина сухе сіно жувала, та ще й такий великий жмут?  А Пудик дістає з кишені кремінь і кресало – як викреше вогню, як підпалить те сіно! Спалахнуло воно, вмить попелом стало – Пудик тоді його гарненько зі столу язиком злизав!  Лейба з досади і каже Пудику:  – Щоб тобі від тої їжі та черево луснуло!  А Пудик і відповідає:  – Черево не дерево – далі сорочки не піде!  Перехитрував-таки Пудик корчмаря, довелося Лейбі віддавати одежу дядькам, а Пудику – червінця.  Коли б ми так до роботи, як до їжі та гулянки, то багатших за нас не було б на цілому світі! А горілці – цур та пек.  Як їв – то впрів, а як робив – то змерз!

 Ох і славне чумацьке діло, та на всю Україну відоме! А чумаки – поважні і хазяйновиті люди. Всю зиму добре на печі вилежуються та боки гріють. І ні до чого їм ніякого діла немає – ні до хатньої, ні до польової роботи, хіба що до шинку. Але тільки-но весна настає та сонечко трошки землю підсушить – отут уже, чумаче, не дрімай та не ледачкуй! Ні дня і ні ночі не спочинуть чумаки: треба і воликів відгодувати, і ярма підтесати, і осі, і занози, і вози-мажі підрихтувати та шкурами напнути, та й дьогтю гарненько у мазниці поналивати. Бо відомо, що без дьогтю далеко не доїдеш – запищить-зарипить незмащена дубова вісь і трісне посеред степу. От тоді вже гаплик! Ставай, чумаче, мажу розпаковуй, та все добро на землю скидай, та воза підважуй голоблею, щоб вісь замінити.  Отож уже напровесні збиралися чумацькі мажі до нашого села на майдан – і з Конели, і з Жашкова, і з Охматова, і з Жидівчика, і з Зеленого Рогу – так возів із сотню або й більше. Ставали возами в коло, воликів випрягали, а самі до корчми – отамана вибирати.  А збиралися чумаки з усієї округи до нашого села через те, що жив у нас Микита. Зроду-віку був він отаманом чумацьким. Чоловік був розумний, хитрий, степ знав як свій запічок, міг і з татарином, і з німаком поговорити, будь-якого москаля у шинку перепити міг, а головне – був такий сильний, що ніхто з ним не міг зрівнятися. Бо як, буває, зустрічаються у степу десь на Чорному шляху дві чумацькі валки – одна з Криму, а друга у Крим, то котрійсь треба звертати з дороги, щоб розминутись. А шлях за віки так колесами укочений, така колія вибита, що звернути геть неможливо – осі поламаєш. То треба все з возів скидати та вози на руках убік відтягати, щоб зустрічну валку пропустити. А ніхто ж уступити не хоче. От тоді вже виходять два отамани перед свої валки і б’ються; хто кого поб’є – та валка їде собі, а побитий мусить свої вози з дороги стягувати.  І якщо в степу траплялося, що чужа валка з нашою здибалася, то ще здалеку, придивившись, гукали на волів:  – Гей! Стій! Хлопці, розвантажуй вози – он Микитина валка назустріч суне!  Знали всі в степу, що Микита бився не навкулачки, не голоблею, як інші отамани, а бився Микита арапником – довжелезним батожищем. То ще здалеку як махне ним – аж кожуха до живого тіла розсікає.  Якось навесні зібралися чумаки у Крим по сіль. Вибрали Микиту за отамана, спакувалися. Богу помолились і вдосвіта рушили. Валка з села чи не цілий день вибиралася – отак по колу з майдану вози за возами висотувались та на шлях викочувались. Добре тоді товариство у Крим сходило – і сіль дешево виторгували, і волики не похворіли, і з чумаків ніхто у корчмах не пропився, та й грабіжники не докучали. Зібралися хлопці вже додому вертати.  Їдуть собі чумаки, пісень співають, батіжками цвьохкають, на воликів погейкують. Тихо навколо, тільки вітер ковилом грає. Уже скоро і місця рідні з’являться.  Коли це раптом чують – десь вовки завили, і все ближче і ближче. Воли заревіли, далі йти не хочуть. Микита валку спинив, наказав зброю добути. Стоять чумаки, довкола озираються – аж тут вовча зграя женеться. Біжать вовки, між возами та між ногами волячими проскакують, але нікого не зачіпають. Усі пробігли – аж іззаду найбільший вовк суне. А межи чумаків був молодий хлопець, що перший раз у Крим ходив і чумацьких звичаїв не знав. Ухопив він з воза сокирку та й кинув у того вовка. і як на те поцілив у ногу. Сокирка застрягла, а вовк як завиє, як побіжить!  Затихло все, а валка далі рушила – і все по дорозі плями крові надибала, що з рани вовчої капала. Неспокійно в Микити на серці – відчуває, що неспроста ті вовки бігали, і недобре, що вовка поранили. Аж тут і ніч наступає, та дощ пішов – треба на ночівлю спинятися. Дивляться чумаки – вогник у степу блимає.  – Давай, хлопці, туди правити, – каже Микита, – бо ніч непевна, а там таки житло якесь.  Уже потемки доїхали чумаки до степового хутора. Там і віконце світиться, і сіно у копицях стоїть, і огорожа висока – є де сховатися від усякої напасті.  Давай вони у ворота стукати, щоб їх пустили.  Аж тут виходить хазяйка.  – Хто такі? – питає.  А сама страшна така, що не дай Боже.  – Ми люди православні. Чумаки з Бузівки. Пустіть переночувати.  – Пустити я можу, але у мене місця мало, та й нагодувати вас нічим. Чоловік нездужає, то я не мала часу і їсти наварити – все його лікувала.  – Та нічого, хазяйко, ми якось усі розмістимось, а їсти нам не треба, у нас усе своє.  Відчинила господиня ворота, впустила чумаків.  Поки волів випрягали, ярма шкірами від дощу накривали, то вже зовсім пізно стало. Позаходили чумаки до хати, посідали, киреї мокрі поскидали, люльки добули – сидять відпочивають. На печі хазяїн хворий лежить, та все стогне, а хазяйка коло нього – лікує.  Чумак молодий сидів-сидів, а далі – зирк під лаву, та й знову до люльки, зирк під лаву – і до люльки.  – А що ж це ти, хлопче, у мене під лавою шукаєш? – питає хазяйка.  – Та ось дивлюся, чи не моя сокирка у вас лежить?  – Ага, голубе, попався! То це ти сокирою у вовка вцілив?!  – Я, – каже чумак.  – А що, може, той вовк тебе зачіпав, чи, може, вола загриз?!  – Та ні, – відповідає хлопець.  – Ну то знайте усі. що вам звідси не виїхати, бо то не вовк, а мій чоловік. А я – відьма! Тепер мусите мені когось лишити, щоб за чоловіка відробив, поки він одужає. А ні – то і волів ваших заберу, і вас на звірину перетворю! Є у мене таке зілля, що як сипону, то враз обернетеся на кого схочу! Отож лишайте когось, та ще й волів з возами у заставу, бо горе вам буде!  Злякалися чумаки – ото вже в халепу вскочили! Почали вони думати – кого ж відьмі залишити? Ніхто не хоче пропадати.  Бачить Микита, погане діло:  – Ну що ж, товариство, був я у вас хорошим отаманом, водив вас по степах без пригод і напасті всякої, та, видно, дочумакувався – треба мені востаннє вам прислужитися. Їдьте, хлопці, додому, а я тут лишуся. Дасть Бог, якось виживу.  Сказав те, низько товариству вклонився і до відьми:  – Я лишаюся у вас на службі, паніматко.  Наранок попрощалися хлопці та й додому рушили, а Микита з волами своїми лишився.  А відьма уже йому й загадує:  – Іди, чумаче, та жени моїх коней у степ пастися. Та гляди-но, щоб жоден кінь не пропав. А як через три дні всіх коней не приженеш, то бути і тобі вовком. Таким, як мій чоловік. Ото, щоб ти знав, усі ті вовки раніше у мене на службі людьми були, але ніхто моїх коней не встеріг, то тепер мусять мені довіку служити у вовчій шкурі.  Іде Микита, жене коні пастися та й думає: «Ну постривай, клята відьмако, діждеш ти від мене служби, та такої, що довіку не забудеш!» Вигнав коней у степ, та давай їх докупи арапником зганяти, та все кругом ходить, арапником хльоскає, коням пастися не дає. Три дні коней бідних голодом морив, а далі ну додому гнати. А вони не йдуть – а біжать-летять, та до конюшні, та до ясел, та до ячменю, та їсти, їсти, їсти!  Відьма глянула – усі коні є, але худі та нещасні дуже.  – От клятий чумак, – свариться, – до чого ж ти худобу довів! Не можна тобі, дурню, розумного діла доручати. Курям на сміх твоя робота! О, придумала! Будеш мені курей глядіти! Та щоб копу яєць від них приніс! Тільки от півня у мене немає, та й зерна тобі не дам – як хочеш, так і крутись!  Сміється клята відьмака – ото вже загадала! Курей-то вона собі тим зіллям начарувала, а півня зробити не годна, бо то Божа птиця. Звідки ж тим яйцям узятися? Та ще й на голодну кишку.  Одвихнулась відьма з двору, а Микита – до комори. У комори двері дубові, на важку колодку замкнені, мотузочком зав’язані і кізячком замазані. Сила в руках є – Микита колодку скрутив, мотузочок порвав, кізячок відколупав – а в коморі зерно як золото! Геть всеньке Микита курям і висипав. А ті понаїдалися, та й сокочуть – півня виглядають. Та де ж його взяти? Ото хитра відьмина загадка!  Дурній відьмі і невтямки, що у чумацького отамана крім дьогтю, на возі завжди і півень у кліточці є – щоб будив рано.  Як випустив Микита того півня, як почав той курей топтати, то Микита не копу, а дві копи яєць у решеті притаскав.  Лютує відьма, але що поробиш? Не можна з чумаком справитись! Хоч і яєць приніс, та он скільки зерна перевів!  – Тепер підеш горщики мити та піч мастити. І гляди ж бо, щоб усе чистеньке було та блищало!  Микита горщики миє та все підглядає, куди відьмака своє зілля чарівне ховає.  Увечері збирається відьма летіти на Лису гору на побачення з нечистою силою. Гарно вбирається, брови підмальовує, кісниками заквітчується, як дівка, сідає на кочергу – і гайда у комин летіти! А Микита сміється собі у вуса:  – Ну, вража дочко, ти у мене політаєш!  Коли це відьма – гугуп! – на землю падає, аж хата затряслася. Та як підскочить до Микити:  – Ти, сякий-такий, матері твоїй перековінька! Ти навіщо кочергу салом намастив?! Я не втрималася та замалим не вбилася!  А Микита:  – Та я ж для вас старався, щоб гарно було, щоб блищало.  – А била б тебе лиха година! Будеш ти у мене блищати, – репетує відьмака, – зараз же тебе на щура оберну!  Кинулася відьма до свого зілля, банячок з-під печі витягла, пригорщу зілля сухого набрала, щоб на Микиту сипонути, та як чхне – замалим голова у неї не відірвалася. То Микита туди свого тютюну насипав, та ще й перцю додав і полином присмачив, щоб уже відьмаці зовсім сподобалось.  Плаче відьмака, чхає, світу білого не бачить, а Микита все їй під носа зіллячка підсипає. Відьма вже рачки повзає, вже й проситися почала:  – Пусти, чумаче, перестань – усе віддам: і волів, і вози, та ще й добра всякого насиплю!  Тоді Микита дав відьмі прочхатися, а сам волів своїх запріг, за ворота вивів, та на прощання відьмаку арапником почастував, аби знала, як з людей збиткуватися.  Поїхав Микита додому, півень на ярмо скочив – дорогу показувати, а за ним всі кури повтікали!  Отож голова у людини не тільки для того, щоб шапку носити!

 В одному звичайному лісі трапилася дуже незвичайна історія.  В густих кронах дерев жили різнокольорові феї. Щодня вони влаштовували на гілках веселі забави, співали, загравали з лісовими мешканцями і наперебій розповідали одна одній про свої подвиги та планували нові.  Та одній з них було не до забав. Бузкова Фея самотньо сиділа на найвищій гілці. На заклики подруг лише сумно хитала головою. Вона була дуже доброю, завжди готова прийти на допомогу, але надзвичайно сором’язлива. Ніколи нічого не розповідала, бо вважала, що це нікому не цікаво. А ще вона дрижала від страху, як осиковий листок, коли доводилось щось робити спільно з подругами. Вона боялася, що інші можуть скористатися її добротою і повестися нечесно, боялась стати залежною.  Через страх її найкращими подругами стали безсоння та самотність.  Страх так сильно скував її, що жодні чари не допомагали. Навіть найсильніші закляття з Книги Часу не діяли. З кожним днем сили Бузкової Феї слабшали. Страх висмоктував все до останньої краплини.  Одного разу, коли всі її подруги вже спали, Бузкова Фея вирішила прогулятися. Весь час їй здавалось, що поряд хтось є. Фея не помилилась, крізь темряву на неї дивилися хитрющі оченята.  – Ходи зі мною до озера, – порушив тишу голос і у доріжці з місячного світла з’явилось маленьке лисеня.  – З якого доброго дива мені туди іти? Чого я там не бачила?  Лисеня мовчало і пильно дивилося на Фею. Дорогою до озера вони обоє слухали тишу.  – Що це? Що це за чудовисько? – закричала Фея і відстрибнула подалі.  Лисеня примружилося, лапкою підштовхнуло свою супутницю до води і мовило:  – Це твій страх. Озеро Правди показує його таким, як він виглядає в твоїй уяві. Подумай, чого ти так сильно боїшся, і подивись своєму страхові в очі. А тепер посміхнись йому.  – Ой!.. Чудовисько… Воно… Воно змінюється…  – Продовжуй впізнавати свої страхи, дивись їм у вічі та посміхайся.  – Воно зникло… Розчинилося… Ой…  – Бачиш, як тільки ти насмілилася глянути страху у вічі, він зник, немов полохливе зайченя. А тепер ходімо далі. Покажу тобі ще одне диво.  На квітучій галявині посеред лісу переливався всіма барвами веселки неймовірно красивий фонтан.  – Підійди, не бійся, – Лисеня знову штовхало Фею лапкою,- і вмийся кожною струйкою. Кожна з них подарує тобі часточку своєї сили, яка проявлятиметься тоді, коли виникне необхідність. Це не простий фонтан, це – Фонтан Успіху. Не шукай пояснень чи відповідей, просто прийми і насолоджуйся.  Дивись, цей паросток щойно виріс біля фонтану. Мені вже час бігти, а ти подбай про нього: посади його там, де йому буде тепло і затишно, де його не дістануть вітри докору, сумнівів та критики. Це Дерево твоєї Сміливості, символ твоєї перемоги над страхом, символ твоєї найголовнішої перемоги – перемоги над собою.

 Кожна людина в житті – вчитель. Та чомусь ми частіше згадуємо цей вислів, коли говоримо про не надто позитивних людей, яких зустрічаємо на своєму шляху. А добрих, відкритих сприймаємо як подарунок долі. Та чи вміємо ми цінувати такі подарунки? Чи довго пам’ятаємо їхні уроки та настанови?…  …Багато-багато років тому в одному місті жила дівчинка. Всі вважали її звичайною, іноді навіть дражнили сірою мишкою через сором’язливість, а іноді називали дивакуватою, бо вона до нестями любила цирк і щоразу, коли мала вільну хвилину, бігла на виставу.  Бігла, бо там був Він. Він щовечора виходив на манеж з рожевого лотоса. Кожен Його рух був досконалим, і, здавалося, що всі предмети в руках оживали. А ще у Нього була неймовірна посмішка, від якої ніби крила виростали за спиною.  Чарівник з рожевого лотоса – саме так називала його дівчинка і мріяла, що колись також зможе приборкати норовливі м’ячики.  Звісно, вона знала, що її герой – звичайна людина, а за кожним досконалим рухом стоїть титанічна праця і щоденні репетиції. Та щовечора знову і знову ставалось диво.  Одного разу дівчинка наважилась розповісти про свою мрію.  – Добре, я навчу тебе. Обіцяю, що за півгодини ти вже жонглюватимеш трьома м’ячиками. Ходімо.  Вона пішла. Ні, не пішла, а полетіла, немов на крилах. Вона ловила кожне його слово, затамувавши подих. І ось перша довгоочікувана спроба… М’ячики розлетілись в різні сторони, а дівчинка розгублено стояла посеред гримерки і ледь стримувала сльози.  – Молодець! Давай ще раз! – підбадьорив Чарівник і простягнув їй м’ячики.  Друга спроба… Третя… Те саме – м’ячики летять куди завгодно, тільки не їй в руки.  – Я ніколи не навчуся їх ловити! – зітхала дівчинка, а Він посміхався і мружився від весняного сонечка.  – А ти не лови їх. Просто кидай. Коли зрозумієш, як правильно кидати м’ячики, зможеш легко впіймати будь-яку кількість.  І сталось диво! Однієї чудової миті вона змогла. Вона впіймала всі м’ячики! Щоб переконатись, що це не сон, ще кілька разів повторила спробу.  – Мрії здійснюються! Диво! – казала вона, а Чарівник дивився на неї і продовжував загадково посміхатися.  Багато часу минуло з тих пір. Чарівнику і дівчинці доля подарувала ще одну зустріч через десять років. І цього разу в світлі софітів вони вже жонглювали в парі.  – Мрії здійснюються! Диво! – знову казала вона, а Він, як і десять років тому, дивився на неї своїми добрими очима і загадково посміхався.  Минуло ще десять років. Зараз їй трохи за тридцять, вона так само до нестями любить цирк і, наче святу реліквію, береже єдине фото, з якого дивляться знайомі лагідні очі…  А коли все летить шкереберть, просто бере в руки м’ячики, згадує його лагідне «Не лови їх…», посміхається, розправляє плечі і… жонглює. Тепер вона розуміє про що це.

 У великому місті був чудовий парк, в якому жили спритні руденькі білочки. І була серед них одна пустунка, що все прагнула зробити по-своєму.  І як не намагалися старі білки привчити її до порядку. Нічого у них не виходило. Руда пустунка постійно порушувала правила: вона охоче йшла до людей, дозволяла себе погладити і сфотографувати, і, звісно ж, не відмовлялася від смачного частування. А ще вона страшенно любила підслуховувати всілякі людські історії та годинами переповідати їх своїм подругам.  Одного разу білочка почула від людей, що колись неподалік від міста був чудовий дубовий гай. В тіні розлогих крон залюбки бавились діти, а дорослі, немов зачаровані, насолоджувались співом птахів. Та якась невідома сила вигнала з гаю всіх його мешканців і винищила дерева. Залишився лише старий дуб, але й він може скоро загинути. І ніхто-ніхто не знає, як врятувати старого велетня, а разом з ним і весь дубовий гай.  Руденька бешкетниця вирішила допомогти старому дубові. Вона розпитала всіх поважних білок, довго розмовляла з тітонькою совою, яка в цей час гостювала в парку, але як врятувати дуб ніхто не знав. Засмутилась білочка, сіла на вершечку ялини і вже ладна була розплакатися. Але раптом почула глухе «Кар!» Поряд з нею на ялині сидів сивий ворон. Він розповів білочці, що врятувати дуб може лише чарівний горіх-квіточка. Знайти його можна лише один раз на рік у день літнього сонцестояння, а сьогодні саме такий день.  Білочка зраділа. У їхньому парку якраз ріс горіх. Вона кілька годин стрибала з гілки на гілку поки знайшла чарівний горіх. Білочка принесла знахідку до старого дуба, поклала горіх в ямку біля кореня, як вчив ворон. В ту ж мить дуб ожив, а разом з ним почав оживати й гай.  Ось так руда пустунка з міського парку врятувала дубовий гай.

 – Жив на світi комарик Зюзя. Звичайнісінький собі комарик-дошколярик. Але дуже непосидючий і неслухняний.  Всі комарики-дошколярики в комариному дитсадку слухаються виховательку Комарію Комарівну, не пустують, не бешкетують. А Зюзя слухатись не хоче й тільки дзижчить зухвало:  – Я с-сам вс-се з-знаю! I вз-загалі, дуж-же с-слухняні нічого в ж-житті не дос-сягають. А дос-сягають с-саме нес-слухняні!  Це так його знайомий хуліган Трутень із сусіднього вулика навчив…  Одного разу полетів комариний дитсадок на прогулянку до лісу. Летять гар-ненько парами. Комарія Комарівна попереду. Весь час озирається і научає:  – Будьте, дітки, обережні! Не розлітайтеся! В лісі стільки всякої небезпеки…  А Зюзя, що летів, як завжди, позаду, без пари, на ті слова – аніякісінької уваги!  – Я с-сам вс-се з-знаю! – І гайнув між кущів.  Та раптом – тиць у щось! І – приліпився. Хотів одліпитись, але ще більше заплутався. Ой леле! Та це ж павутиння. Його павук Павуло Павулович між кущами напнув – на поживу чатує. Побачив він Зюзю, лапки радісно потер, захихикав:  – Хи-хи-хи! Попався! Дрібнота, правда, але на закуску для апетиту згодиться.  І вже йде, на павутинні погойдуючись, до Зюзі.  – Ой-ой! – закричав Зюзя. – Рятуйте!  Але Комарія Комарівна з дитсадком далеченько одлетіли, не чують.  Плаче Зюзя, репетує. А павук Павуло Павулович усе ближче та ближче…  Аж тут Комарія Комарівна обернулася:  – Де Зюзя?!  Комарики-дошколярики на всі боки роззираються. Нема неслуха. Зник, як булька на воді. Повернули вони щодуху назад.  А павук уже лапу до Зюзі простягає.  – Ой-ой-ой! – відчайдушне заволав Зюзя. – Пропадаю!  Почула Комарія Комарівна. Почули комарики-дошколярики. Почули та вже й побачили.  – Не підлітайте, дітки, близько! Це небезпечно! Я сама! – загукала Комарія Комарівна і мерщій до Зюзі. Схопила за крильця, тягне щосили. Та не може його з липкого павутиння вирвати.  А павук наближається й наближається. Радий, задоволений!  – Зараз і вихователькою, і всім дитсадком пообідаю! Хи-хи-хи!  – Хлопчики й дівчатка! – вигукнув тут найслухняніший комарик Макарик. – Нумо всі гуртом! За лапки берімося швидше!  Взялися всі комарики-дошколярики за лапки, Макарик за виховательку вчепився. Та як смикнуть!  Вирвали Зюзю з павутиння.  Павучисько тільки щелепами клацнув з досади…  Тепер Зюзя не пустує, не бешкетує, у парі з комариком Макариком літає і міцно його за лапку тримає.

 У темному лісі живе дід Осінник. Він спить на сухому листі й сторожко прислухається до співу пташок. Як тільки почує сумну пісню журавлів – курли-курли! – підводиться й каже:   – Приспіла моя пора. Відлітають у теплий край журавлі.   Виходить тоді із лісу дід Осінник, сивий, у сірім плащі. Де пройде, там листя жовтіє і падає на землю. Виходить на узлісся, сідає, схилившись на дуба, і тихо-тихо щось співає. Це не пісня, а осінній вітер... Коли дід співає, його борода росте, розвівається на вітрі. Ось вона вже простяглася на луки. І луки стали сиві. – Осінній туман,– кажуть люди. Їм і невтямки, що це борода діда Осінника.

 На грядочці виросла гарна квітка жоржини. Біла, як мармур, духмяна. Літають над нею бджоли й джмелі, беруть нектар.   У квітці сорок дві пелюстки. І ось одна з них загордилася:   – Я найкраща. Без мене і квітка не квітка. Я найголовніша. Ось візьму й піду – що мені?   Напружилася, вилізла з квітки, скочила на землю. Сіла в кущі шипшини й дивиться, – що ж квітка робитиме? А квітка байдужки собі, усміхається сонцю, згукує до себе бджіл і джмелів.   Пішла собі Пелюстка. Аж зустрічає Мурав-лика.   – Ти хто? – питає Муравлик.   – Я Пелюстка. Найкраща. Найголовніша. Без мене квітка не квітка.   – Пелюстка? Знаю пелюстку я в квітці, а на двох тоненьких лапках не знаю.   Ходила Пелюстка, ходила до вечора й засохла. А квітка цвіте.   Ось така, бачте, казка. Квітка і без однієї пелюстки квітка. А пелюстка без квітки – ніщо.

Але ж се все байки! – в один голос закричали Діти, коли я скінчив оповідати їм оте все, що написано в тій книжці. – Так, дітоньки, байки. А знаєте ви, що то байка? – Знаємо, знаємо! То щось таке, що не є правда. – Овва! А хто ж то сказав вам се? – Ми самі так думаємо. – Ну, то подумайте ліпше. Хіба ж се не правда, що вовк їсть барана, лис курей, сови пташок? – Та се правда. Але ж ти оповідав нам, що лисичка копала поле і їла паляниці з медом, що вовк їхав на ослі в село, бажаючи бути війтом, що крук ніс у дзюбі головню і розложив огонь, і всякі такі несенітниці. Се вже не може бути. – А коли не може бути, то пощо ж ви слухали? – Пощо слухали? Бо цікаво. – Що ж тут цікавого? Як може неправда бути цікава? – Власне неправда найцікавіша! Се так смішно подумати, що вовк хоче стати війтом, що лис сидить у бочці з фарбою, що кіт говорить побожні вірші... – А якби я почав оповідати вам, що вовк літає в повітрі, лис плаває в воді, кіт живе в норі під землею, то як думаєте, се була би правда чи неправда? – Авжеж, неправда. – А було би цікаво? – Зовсім ні. – Значить, не кожда неправда цікава? – Та так, не кожда. – Ну подумайте ж тепер, котра неправда цікава? Діти задумалися. їх маленькі головки працювали, оченята блищали, але думки не клеїлися докупи. – Візьміть для легшого зрозуміння два рисунки. Ось на однім нарисуємо барана з шістьма ногами. Як гадаєте, правдивий се баран? – Та ні. – А смішний? – Також ні. – Так. Се баран-каліка, а вид каліцтва збуджує в нас жаль, а не сміх. А тепер гляньте на отсей рисунок: осел грає на фортеп’яні. Правда се? – Та ні. – А смішно? – Навіть дуже смішно. – Що ж тут таке смішне? – Те, що осел узявся не до свойого діла, робить щось таке, що можуть робити тілько люди. – Чи всі люди? – Навіть не всі люди. Ті, що вміють грати, можуть братися до сього, а ті, що не вміють... – Таких, здається, якось називають? – Еге, їх так і називають ослами. – От і бачите! І ми дійшли до кореня! Значить, є осли й між людьми? – Авжеж, є. – Значить, коли я нарисую осла при фортеп’яні, то се не буде конче така цілковита неправда! Ну, а як думаєте, є межи людьми й інші звірячі натури: хижі вовки, хитрі лиси, добродушні слони, зрадливі круки, напасливі сови? – Кажуть, що є й такі. – От і бачите! Значить, говорячи про звірів, я не говорив цілковиту неправду. Певно, що дійсний кіт не говорив побожних віршів, але чи один же то облесний чоловік говорить такі слова, дибаючи на людську згубу! Дійсний осел не засяде грати на фортеп’яні, але кілько ж то двоногих ослів брязкає на фортеп’янах і інших струментах і загалом роблять такі роботи, котрих не вміють, до котрих би не повинні братися! Значить, дітоньки любі, не тим цікава байка, що говорить неправду, а тим, що під лушпиною тої неправди криє звичайно велику правду. Говорячи ніби про звірів, вона одною бровою підморгує на людей, немов дає їм знати: – Та чого ви, братчики, смієтеся? Адже се не про бідних баранів, вовків та ослів мова, а про вас самих з вашою глупотою, з вашим лінивством, з вашою захланністю, з усіми вашими звірячими примхами та забагами. Адже ж я навмисне даю їм ваші рухи, ваші думки, ваші слова, щоб ви якнайкраще зрозуміли – не їх, а себе самих! – Ну, се, мабуть, не зовсім так, як ти кажеш, – мовив до мене один старшенький хлопчик. – Якби так було, то треба би оповідати байки самим старшим людям, нехай би з них пізнавали свої хиби. А у дітей таких хиб звичайно ще нема, то пощо їм того? А тим часом старшим людям байок не оповідають, і вони їх навіть не люблять слухати, тілько власне діти. Для дітей мусить у них бути цікаве щось інше. Правда, як розумно говорив той хлопчик? Він думав і привик уже в’язати одну думку з другою. – А як думаєте, любі мої, – мовив я на те, – чи маленьким дітям можна давати їсти твердий хліб, волову печеню, капусту? – Ні. Вони би від того занедужали. Їм дають кашку на молоці. – От і бачите! Гола, повна правда життя – то тяжка страва. Старші можуть заживати її, вона для них смачна і здорова. Але дітям не можна давати її так, як старшим, треба приготовлювати її в ріденькім стані, в образках, у байках. І вони так приймають її. А при тім ще одно. Вони люблять звірів, чують себе близькими до них, розмовляють з ними і розуміють їх: от тим-то й оповідання про звірів їм такі цікаві, особливо, коли ті звірі в байці ще починають говорити, думати і поводитися, як люди. Колись, як іще всі люди були прості, невчені, з дитячим розумом, усі вони любувалися байками так, як тепер любуються діти. – А я найліпше люблю байки через те, що мої мама оповідають їх так гарно, так рівно-рівно, такою добірною мовою, – мовила дівчинка-школярка. – Так, дітоньки! Се велика правда. Оті простенькі сільські байки, як дрібні, тонкі корінчики, вкорінюють у нашій душі любов до рідного слова, його краси, простоти і чарівної милозвучності. Тисячі річей у житті забудете, а тих хвиль, коли вам люба мама чи бабуся оповідала байки, не забудете до смерті. – А кажуть, є такі пани, що хотіли би відібрати нам нашу мову, заборонити нам думати і говорити по-свойому. Чи то може бути правда? – Правда, дітоньки. Є такі люди, що їх коле в очі те, що ми є на світі, раді би, щоб нас не було, і добирають усяких способів, аби скасувати нас. Але вони все пригадують мені ту синицю, що збиралася спалити море. – О, о, о! То синиця збиралася палити море? А то за що? Як? – Слухайте, дітоньки як то було! Була собі раз Синиця. Щось їй прийшло до голови, досить, що звила собі гніздо на самім березі моря на невеличкім корчику. Поки море було спокійне, все було гаразд. Синиця нанесла яєць і почала висиджувати їх. Аж нараз повіяв вітер, розігралося море, затопило корчик і з ним разом Синиччине гніздо. Сама Синиця ледве втекла жива, а її яєчка поплили з водою. Ой-ой-ой, як розгнівалася Синиця! Сіла собі на скалі над морем та й як не почне сварити та лаяти море! – Ти, погане та нікчемне море! Ти, безглузда темна сило! Ти, захланна безодне! Ти, нездале, непотрібне, нехарапутне море! Як ти сміло нарушити мою хату, забрати мої яйця! Та я тебе до суду запізву, я тобі на весь світ стиду нароблю, я тобі не дам спокою ні вдень, ні вночі, поки мені не вернеш моєї страти! А море все: хліп-хляп, хліп-хляп, хліп-хляп. – Що, ти смієшся з мене, ти, нечесне, несумлінне, неблагородне море! – пищала Синиця. – Зараз мені ввіддай мої яйця, бо, їй-богу, помщуся на тобі! А море, все: хліп-хляп, хліп-хляп, хліп-хляп. – Ти думаєш, що я не зумію помститися? Думаєш, що я така маленька, а ти таке велике, то я безсильна супроти тебе? А бачило ти, безглузде море, яка маленька іскра, а який великий ліс, а вона запалить його, і він згорить. Коли не віддаси мені зараз моїх яєць, то, їй-богу, я запалю тебе. А море все: хліп-хляп, хліп-хляп, хліп-хляп. Страшенно розлютилася Синиця і поклялася не спочити, поки не запалить море. Вона полетіла до Хробачка-Світлячка і мовить йому: – Слухай, Світляче, ти маєш огонь на животі. Ходи зо мною, поможи мені запалити море. – Не можу, Синичко, – мовив Світляк. – Мій огонь світить уночі, але не гріє і не палить. Іди до Блудного Огника, може, він тобі що поможе. Полетіла Синиця над болото, сіла собі на вільховім корчі та й чекає, поки наблизиться до неї Блудний Огник. А там їх понад болотом кільканадцять ходило та все, мов п’яні, писали мисліте понад болотом. Нарешті один надлетів близько Синиці. – Гей, Огнику-братику! – кричить до нього Синиця. – Задержися хвилечку, маю тобі щось сказати. – Не можу задержатися, не маю коли, – відповів Блудний Огник. – Але говори, що маєш говорити, я тут буду нипати коло корча, то все почую. Розповіла йому Синичка своє горе і просить: – Ходи, поможи мені спалити те погане море! – Не можу, Синичко, – відповів Огник. – Я ось тут на болоті роджуся і тут мушу гинути, а ще до того не смію ані одної хвилечки спочити, так що навіть свічки від мене не засвітиш. Але чому ж би тобі не вдатися до Крука? Він До таких річей майстер. Адже я чув, що він увесь сов’ячий народ у печері спалив. Піди-но ти до нього. Полетіла Синиця до Крука, оповіла йому свою історію і просить помогти в її горі і запалити море. – Не можу, Синичко, – відповів Крук, поважно похитавши головою. – Той огонь, що від нього згоріли сови, то простий людський огонь, що я вкрав он там на пасовиську. Але такий огонь моря не спалить, він сам гасне в воді. Щоби спалити море, на те треба би іншого огню, а де його роздобути, я й не знаю. От знаєш що, іди до Бузька. Кажуть, що він уміє своїм дзюбом чудесний огонь викресати. Може, сей придасться тобі на що. Подякувала Синиця Крукові за добру раду і полетіла шукати Бузька. Розповіла йому, що й як, і просила потрудитися та викресати для неї дзюбом огню, чей би від нього занялося море. – Не можу, Синичко, зробити сього, – відповів Бузько, задумавшися і ставши на одній нозі. – То колись наші діди-прадіди вміли, кажуть, дзюбами огонь кресати, а ми вже не вміємо тої штуки. Та й ледве чи сей огонь придався би тобі на що. Мені здається, що, щоб запалити море, на те треба огню з самого неба. Полети-но ти до Орла. Він щодень літає під саме сонце і знайомий у небесних сторонах, може, він тобі що поможе. Поклонилася Синичка Бузькові та й полетіла до Орла. Летить, а все собі думає: «Чекай ти, погане, недобре море! Я тобі покажу, що може проста, покривджена Синиця! Вже я не я буду, коли ти не відпокутуєш тяжко за своє злодійство!» Прилетіла до Орла, розповіла йому свою кривду та й просить, кланяючися йому в ноги: – Та вже ви, нівроку вам, ваше величество, не погордуйте бідною покривдженою Синицею, роздобудьте мені небесного огню, щоб я спалила те нікчемне море і помстилася на нім за свою тяженьку кривду. Але Орел, вислухавши її мову, як не затріпоче крилами, як не закричить, аж Синиця забула, чи жива вона, чи ні. – Ах ти, дрантива Синице! А хто ж тобі казав класти гніздо на морському березі? Хто тобі казав задиратися з морем! То через твою дурноту я маю для тебе красти з неба огонь? Зараз мені забирайся! Звий собі гніздо он там у терні на могилі, нанеси яєць і висиджуй їх, розумієш? То твоє собаче право, а до моря тобі зась! Одержавши таку резолюцію, Синиця зараз успокоїлася, а за кілька неділь уже справді мала нове гніздо і нові яйця, сим разом не на морськім березі, але в терні на могилі.

Старі перекази й книги оповідають нам, що в давню давнину люди були дикі, жили по лісах та вертепах, ховалися в печерах та яскинях. їх було мало, розум їх був нерозвинений, вони не знали ні вогню, ні заліза, ні жодного металу, жили плодами диких дерев, ягодами та корінцями ростин, одягалися в листя та кору дерев і мусили ховатися перед звірами, що були далеко сильніші, ліпше узброєні і численніші, ніж люди. Се тривало дуже довгі віки. Аж з часом люди набралися більше розуму, опанували вогонь, навчилися з кременя робити оружжя, викрісувати стріли, сокири та списи, далі пізнали різні метали, бронзу, мідь, залізо, присвоїли деяких звірів і при їх помочі запанували над землею. В міру того поступу вони множилися чимраз більше, виходили з лісів, навчилися будувати доми, села й міста і з часом опанували всі щонайліпші часті землі. Звірі, що перед тим були панами землі, гуляли всюди свобідно і не знали іншої війни, крім тої, якої вимагало їх власне виживлення, тепер почули на світі нового ворога, сто раз страшнішого, як голод. То був ворог, ніколи і нічим не насичений, хитрий та могучий, такий ворог, що досягав і рибу в воді, і птаха в повітрі, і оленя в лісі, і борсука в ямі. Всюди його було повно, до всього йому було діло, на кождого він знаходив спосіб. Чи то дрібна гусільниця, жучок, черв’як, сарана, чи великі вовки, орли, ящіри та льви, всім він видав війну, бо всі сяк чи так влазили йому в дорогу, і ніхто не чув себе безпечним перед ним. Тим страшним ворогом був чоловік. Довгі віки йшла війна між чоловіком і звірами. Дійшло до того, що багато звірів чоловік половив і повернув у своїх невольників, а інших багато перемордував і прогнав у далекі ліси, в дебрі та степи. Вони мусили ховатися перед ним у недоступних місцях, так, як чоловік колись ховався перед ними. Їх стало менше, бо все, що попадалося в руки чоловікові, гибло. Та й доля тих звірів, що служили чоловікові, робилася чимраз гірша. їх змушував чоловік до тяжкої праці або годував на те тільки, щоб їх різати собі на страву та на одежу. Та ось по многих тисячах літ настав на світі премудрий цар Соломон, розумний і справедливий, якого не було ніколи досі. Він був царем не тільки над усіми людьми, але також над звірами. Він розумів мову кождого звіра і видав закони, які мали кермувати життям усіх живих творів на землі по справедливості. Сі закони оголошено не лише людям, але всім живим істотам на землі. Почувши про сього царя і про його премудрі закони, всі звірі почали думати, чи не пора би їм позбутися того немилосердного і ненаситного ворога, яким був для них чоловік, і відзискати свою давню свободу і своє панування над світом? Зібралися всі домашні і всі дикі звірі, поневолені чоловіком, і ухвалили вислати до царя Соломона післанців з-поміж себе, по одному з кождого роду, щоб домагатися по царському закону привернення для них первісної свободи та незалежності від чоловіка. Тільки один Пес був противний тому. Він зістався вірний чоловікові і завідомив його про ухвалу звірів. Почувши про се, люди, й знаючи царську справедливість, вибрали зараз із-поміж себе щонаймудріших і післали їх до царя Соломона з тим, щоб було кому боронити їх справи, коли звірі почнуть жалуватися перед царем. Післанці звірячі і людські прибули майже рівночасно до царя Соломона і завідомили його, в якій справі їх прислано. Почувши, що заноситься на великий процес між звірами й людьми, цар Соломон велів добре приняти післанців, гостити їх як слід через три дні, щоб відпочили з далекої дороги, а сам тим часом розіслав гонців на всі часті світу, щоб поскликали наймудріших законознавців із людей і з праведних духів до його царського трибуналу. Минули три дні, і всіх покликано перед царя. У величезній судовій палаті засів цар Соломон на своїм престолі. Праворуч і ліворуч нього позасідали вчені члени його трибуналу. Тоді впущено післанців і уставлено їх перед трибуналом – праворуч людей, а ліворуч звірів. Віддавши глибокий поклін цареві, всі стояли мовчки. Возний викликав справу: – Перед найсвітлішим царем Соломоном і його найсправедливішим трибуналом стають присутні тут післанці всіх звірів і післанці від людей, здаючися на його премудрий царський суд у своїй спорній справі. Хто оскаржує, нехай виступить і говорить! Один із звірячої громади виступив наперед, поклонився до самої землі перед царем і цілим світлим збором і промовив ось якими словами: – Великоможний і премудрий царю Соломоне! Іменем отих моїх товаришів, що разом зі мною вислані від великого збору всіх звірів, стаю перед тобою, надіючися на твою велику справедливість, що однаково світить своїм промінням на людей, як і на звірів. Не тайно се твоїй премудрості, що колись ми, звірі, були панами землі, а люди жили по лісах і дебрях, ховаючися перед нами, боячися наших зубів, пазурів та рогів. Вони були пасинки природи, голі та безоружні, слабовиті та малочисленні. З жахом дивилися вони на нас, а в своїй глупоті не раз уважали нас за богів, приносили нам добровільно в жертву своїх дітей, дівчат або старців, щоб тілько запобігти нашої ласки. Але з часом відносини змінилися. Вони розмножувалися, забрали в свої руки вогонь, а при помочі декого з нас, особливо зрадника Пса, захопили в неволю багато з-поміж нас, а іншим видали вічну і ненастанну війну. І тепер, великоможний царю, всі ми, звірі, зведені до крайньої недолі. Ми мусимо ховатися по лісах і норах, критися від праведного сонця, а проте ми ніколи, ні вдень, ні вночі, не певні свойого життя і своєї свободи. Чоловік видумав лук і стріли, сіті і пастки, вбиває нас, де побачить, ловить у сильця, копле глибокі ями на стежках, куди ми ходимо, і прикриває хворостом, аби ми, йдучи ніччю, впадали в них і робилися його жертвою. Ні ліси, ні скали, ні вода, ні повітря,ні земне нутро – ніщо не хоронить нас перед його неситою злобою; всюди він уміє досягти нас, усюди нам грозить небезпека з його боку. А ті з нас, що піддались йому, знайшли ще гіршу долю! Він повернув нас у своїх невольників і збиткується над нами без милосердя. Одних він путає за ноги, іншим накладає ярма на шию, ще іншим нав’язує тяжкі тягарі на хребет, а сам бере в руку батіг або ломаку і б’є їх по боках та заставляє бігти та двигати понад силу. Дуже часто забирає матерям їх дітей, ріже їх перед їх очима або продає, щоб молоком тих матерей годувати себе й свої діти. Ми ніколи не чуємо від нього слова потіхи ані поради, тілько все і всюди зносимо його побої, лайки та прокляття. Наші рани та синці, наші муки та втома, наш плач і наша смерть – ніщо не зворушує його серця. Та не досить того. Навіть по смерті він не дає нам супокою, четвертує і шматує наше тіло, здирає з нього шкіру, вириває роги, випорює нутро, відрубує м’ясо від кості, варить, пече і смажить його, навіть кості лупає або палить. І що більше! У всіх тих справах і нечуваних злочинах він не бачить нічого злого, не почуває за них ніяких докорів сумління, вимовляючися тим, що ми не маємо душі, і в нечуваній зарозумілості признаючи душу тілько собі самому. Отеє, великоможний та премудрий царю, наша жалоба і наші кроваві сльози перед тобою. Розсуди нас по справедливості з нашим заклятим ворогом, щоб і ми, і наші потомки могли благословити твоє щасливе панування на вічні віки. Вислухавши сю справу звірячого речника, цар похилив голову, задумався, а потім, обернувшися до людей, сказав: – Ну, люди, ви чули, що тут піднесено против вас зі звірячого боку? – Чули, – відповіли люди. – І зрозуміли все? – Зрозуміли. – Ну, що ж маєте сказати на се? З-поміж людей виступив один, вибраний від усіх післанців, і, поклонившися низько цареві і всьому зборові, промовив: – Позволь мені, великоможний царю, сказати слово іменем отих людських відпоручників. – Говори, – промовив цар. Усе те правда, – мовив людський відпоручник, – що тут сказано з боку оскарження. Люди, колись слабі, безоружні, боязкі та малочисленні, зробилися з часом сильними, многочисленими, уоружилися, подужали зві¬рів і заволоділи землею. Але хіба ж вони зробили се самовільно чи з якоїсь злої волі? Хіба ж се не був божий заповіт? Хіба ж у святім письмі не стоїть, що бог сотворив землю і все, що на ній та в ній, а накінці чоловіка, щоб володів нею і всіми її засобами? Сказано в оскарженні, що звірі зразу були панами землі, а люди пасинками природи. Але чому ж і яким способом зробилася зміна? В боротьбі з тою природою і з її противностями люди виробляли свої сили, а поперед усього виробили свій розум і добилися панування, а звірі, горді на своє колишнє верховодство, перестали працювати над собою, занедбали свій розвій і зійшли на вигнанців або невольників. Коли є тут вина по чиїм боці,то ніяким способом не по боці людей. – Жалуються звірі, що чоловік поробив їх невольниками і знущається над ними. Але забувають, що він ще й дбає про тих своїх невольників далеко ліпше, ніж вони могли би дбати самі за себе. Дикі вівці давно вигибли від пазурів та зубів вовків та інших хижаків, а освоєні чоловіком, укривають незліченними отарами широкі степи та високі полонини. Скілько лишилося диких коней, волів, кіз, а скілько їх живе в людських оселях? Жалуються звірі на тяжку працю в неволі в чоловіка. А хіба ж чоловік сам дармує? Чи не приймає й він сам багато тяжкої праці, і то навіть власне для них, для їх добра? Для них він косить траву і сушить сіно, для них будує хліви і стайні, тягає воду з криниць, приготовує солому їм на підстілку, викидає обірник. Хіба ж він не годує, не поїть, не чистить їх? І як котре занедужає, то чи чоловік не жалує його як члена своєї сім’ї, не шукає лікаря і не лічить його? Хіба ж при праці чоловік тілько навмисне збиткується над звіром? Навпаки, він придумав для Вола ярмо, щоб не зачіпляти посторонки йому за роги, і для Коня хомут, щоб шнури ані шлеї не душили його в груди. Він укриває його в мороз, підковує його для дороги, щоб не розбивав собі копит. Навіть дороги він робить для звірів, щоб могли ходити безпечно, розкопує провалля, будує мости через ріки, де сам міг би перейти кладкою. Ні, – закінчив речник людей, – коли звірі жалуються, що вони невольники у чоловіка, то й чоловік міг би жалуватися, що він у дуже значній мірі невольник звірів, невольник своїх невольників. Та чоловік не жалується. Він знає, що служба службу родить, що суспільний зв’язок власне полягає в тім, що зв’язані з собою – чи то звірі, чи люди – зрікаються одної часті своєї користі, своєї вигоди і своєї свободи для осягнення вищих цілей, більшого, обопільного добра. Коли скінчив сей бесідник, промовив цар Соломон до звірів: – Ви чули, що сказав речник людей? Чи маєте що відповісти на се? – Маємо, – відповіли звірі, а їх речник виступив наперед і промовив: – Великоможний і премудрий царю! Все те, що сказав речник людей, зводиться до двох точок. Одно те, що він покликався на святе письмо, яким буцімто задекретована наша неволя, а друге те, що покликався на ті добродійства та услуги, яких буцімто дізнають звірі від чоловіка. Роздивімо ж за рядом обі ті точки! – Рішучо перечу, буцімто святе письмо декретує для звірів віковічну неволю у чоловіка. Коли там сказано, що чоловік сотворений на те, щоб володів землею, то се треба розуміти так, що він стоїть найвище в ряді божих творів, на вершку тої драбини, на якої нижчих щаблях стоїмо ми, інші звірі. Те його володіння відноситься не лише до звірів, але до всеї природи, до рік, гір, землі, моря. Ніде несказано, щоб володіння чоловіка над звірами було якесь інше, ніж володіння над іншими творами природи. А вже тим менше сказано там, щоб над одними звірами чоловік володів так, а над другими інакше, щоб одних держав у неволі, а других уважав за винятих з-під усякого права, переслідував і нищив на кождім кроці і всякими способами. Нехай і так, що чоловік – цар природи. Але ж цар у своїм царстві повинен бути справедливий і великодушний, шанувати права кождого підданого, а не кермуватися самою лише злобою і самоволею. Царство, де панує лише неволя, безправство і війна всіх проти всіх, не може бути оперте на святім письмі; се не царство по божому закону, а один ненастанний злочин. – Покликаються люди на святе письмо, – мовив далі звірячий речник, – покличемося й ми на нього. Правда, там сказано, що чоловік має володіти звірами, але не сказано, що має різати й їсти їх. Навпаки, там сказано виразно: «Бог дав їм усяку ростину, що дає насіння, і всі дерева, що дають плоди, і сказав: «Се має бути ваша страва». Щоб люди вбивали звірів на страву собі, сього в святім письмі не знаходимо. – Та сього не досить! Коли чоловік через свою захланність і глупоту переступив божий наказ і був вигнаний із раю, то бог іще раз наказав йому виразно: «Мусиш кормитися польовим зіллям», а до того додав: «В поті твойого чола будеш їсти свій хліб». Та ніде не сказано, щоб чоловік здобував собі хліб потом воловим, чи коневим, чи ословим, чи верблюдовим. Тягар праці наложив бог на самого чоловіка і справедливо, бо він переступив божий заповіт, поповнив гріх. Звірі не згрішили, то й кари не повинні терпіти. З якої ж речі сміє чоловік накладати на нас ярма, шлеї, та хомути, та посторонки? Він тілько довершує свій первородний гріх, виручаючися нами від тої кари, яку бог наложив на нього і лиш на нього самого. – А тепер скажу ще кілька слів про ту дбайливість чоловіка за звірів, якою він так хвалиться. Забуває при тім лиш се одно, що вся та гарна дбайливість пливе у нього не з доброго серця, не з почуття справедливості і любові, а з брудного самолюбства. Чоловік береже нас для того, бо в нас бачить своє добро, свій маєток, свою користь. Він так само або й ще старанніше береже бездушне золото й срібло і нікому, крім нього, не потрібне каміння. І коли він говорить, що задля нас завдає собі багато праці, то ми запитаємо його, чи мало-то він праці завдає собі, щоб видобувати з глибин землі золото, срібло, залізо і всяке каміння, зо дна моря перли та інші цяцьки, щоб будувати величезні і нікому ні на що не потрібні піраміди, вежі та мури? Ні, не нашим невольником є чоловік, а невольником своєї власної захланності, своєї гордості та своїх примхів. Ми ніколи не просили у нього помочі в наших злиднях; у дикім стані ми дуже добре вміли боронити себе від наших ворогів, помагати собі в хоробах. Ми були здорові, сильні та вродливі. Лише з чоловіком і з його нещасним володінням прийшов заколот у цілу природу, появилося багато хороб, невідомих давніше; боже прокляття, кинене в раю на нього, мов пошесть, перейшло й на нас, і ми мусимо тепер подвійно терпіти за його провину. Вислухавши сеї промови звірячого речника, цар Соломон обернувся до людей. – Ви чули, що наводять на свою оборону звірі? Що маєте на се відповісти? Речник людей виступив наперед і сказав: – Відповім коротко. Бороняться звірі письмом святим, доказуючи, що там нема виразного дозволу чоловікові вбивати звірів. Се зовсім хибна оборона. Там нема виразного дозволу на се лише для того, бо є виразний приклад самого бога. Бо там сказано, що бог, виганяючи з раю наших прародичів, дав їм за одежу шкіри звірячі. Що ж се значить? Очевидно, не що інше, як тілько те, що бог перший повбивав деяких звірів і познімав із них шкіри і тим самим дав приклад чоловікові, що й він повинен так робити. Говорять звірі, що лиш одного чоловіка прокляв бог у раю і на нього одного наложив тягар праці. І се зовсім невірно. Вони забувають, що чоловік не сам згрішив, а приведений був до гріха Гадюкою, отже звіром. І що бог поперед нього прокляв Гадюку, а через неї й увесь звірячий рід. Адже ж у раю всі звірі жили сумирно, були ласкаві одні до одних і до чоловіка. Чи з чоловікової вини прийшла ворожнеча між звірами та ворожнеча звірів до чоловіка? І чи знають звірі, що, коли б не було на те божої волі, чоловік не міг би був сам перемогти їх пановання і заволодіти землею? Повстаючи против верховодства чоловіка, вони повстають против того порядку, який поклав сам бог на світі; бажаючи увільнити себе від людської переваги, вони бажають речі неможливої і противної всьому розвоєві природи. Вислухавши таким робом оскарження й оборони, цар Соломон замкнув засідання і відложив його продовження на другий день, а послів велів гостити в своїх палатах, як і попереду. Опинившися самі між собою, звірячі посли почали міркувати, як стоїть їх справа і що їм робити далі. – Погано стоїть наша справа, – мовив відпоручник коней. – Забагато провин ми звалили на чоловіка, а коли вдасться йому виправдатися хоч від деяких, то вже ми програємо. Але відпоручник вовків сказав: – Що там виправдається? Як може він виправдатися від того, що само б’є в очі кождого неупередженого? – Але не забувай, Вовчику, – мовив Слон, – що наш судія – також чоловік. І хоч він справедливий, то все-таки мозок у нього людський, і очі людські, і він далеко склонніший дивитися на се діло людськими очима, ніж вовчими. А відпоручниця свиней мовила: – А мені й мойому родові, по правді кажучи, зовсім байдуже до цілого того процесу. Бо й яка ж мені кривда від чоловіка? Їсти мені дає, робити не велить нічого, береже мене, заганяє в хлівець, а взимі то й соломи стелить багато, так що я з діточками зариюся собі по самі вуха та й сплю, поки не покличуть до корита. Навіть жолуді, які я так дуже люблю, чоловік збирає восени або й отрясає з дубів, і сушить, і держить цілу зиму мені на закуску. А те, що ріже мене, то що за біда? Була я в дикім стані, різали мене ведмеді та вовки, моїх малих хапали навіть лиси, борсуки, рисі та всякий нікчемний звір. То чи не однаково ж мені гинути чи в зубах тих хижаків, чи й під ножем чоловіка? Ба ні, не однаково. Звір мене рве, шматує та калічить живу, а чоловік заріже швидко; звір поїсть троха мойого м’яса, а решту закопле, так що воно не раз гниє і пропадає. А чоловік чистить, крає та береже його, одно варить, інше в димах коптить, начиняє ним ковбаси. І подумати собі, яка-то радість у людській сім’ї, коли на столі появиться моя шинка, моя ковбаса, мої ноги або моя голова в студенині! Ні, говоріть, що хочете, а я у чоловіка не маю кривди і не хочу більше правуватися з ним. – І я не хочу! – мовив Кінь. – І я також, – мовив Кіт. – Адже ж ви знаєте, що мойому життю завидують навіть люди. Роботи ніякої не роблю, а те, чим я для них услужний, себто полювання на миші – то моя найкраща розкіш і охота. А вдень звичайно вилежуюся собі на печі, бавлюся з дітьми, і вже хоч яка бідна господиня, а все-таки мусить розстарати дрібку молока для дітей і для котика. Недаром люди і приповідку зложили, що лиш котові та попові добре жити на світі. Отим я говорю, що гріх би мені був жалуватися на чоловіка. І з сими словами всі три відпоручники відлучилися від звірячої громади і пристали до людської. Похнюпили голови інші звірі, побачивши се відступство. – Аж тепер бачу, що наша справа стоїть погано, – мовив Слон. – Уже коли наші товариші тратять віру в її слушність... – Е, що, байдуже про таких товаришів! – з погордою мовив Лев. – Що мені за товариш – Свиня! Звір безхарактерний! Тупоумний грубошкірець! Слон трохи ображено покрутив трубою: бачите, Свиня його далека своячка, бо й він же грубошкірець. – Ну, ну, – мовив він ущипливо до Льва, – ти на грубошкірцях дуже не їздь! Мають вони свій розум і характер. А щодо відступства від нашої спільної справи, то бачиш сам, що й твій любий своячок Котик ані на волос не ліпший від Свині. Йому аби своя вигода, а постояти за спільне діло – овва! – Та ще зі Свині ані з Кота мені не дивно, – мовив Ведмідь. – Звісно, звірі, своя шкіра і своя вигода кождому наймиліша. Але Кінь! Розміркуйте лише його поступок! Адже він, може, найтяжче поневолений зі всіх звірів. Скілько-то різних способів придумав чоловік на визискання його сили, здоров’я, життя і тіла! І під верх його бере, сідло на нього накладає, і тягарі на його хребті возить, і в шлеї його запрягає, змушує тягти вози та сани. Та не досить того! А кілько-то разів чоловік для власної забави гонить його і змушує бігати щосили чи то в перегонах, чи то в прогульках! Кілько-то разів бідний Кінь, у шаленім бігу перескакуючи рови, плоти та інші завади, зломить ногу, хребет або скрутить карк і гине на місці! І того не досить! Чоловік зробив Коня спільником своїх найстрашніших злочинів против нас і против своїх же братів людей. Чи ж були би лови на грубого звіра без помочі коней? А головно – Кінь стає до помочі чоловікові в війні против інших людей, гине тисячами в битвах, проливає свою кров і кладе свої кості за діло, якого ані в зуб не розуміє і яке йому зовсім не цікаве. Та й сього ще не досить: чоловік любить його, поки він живий, годує його, чеше й чистить, іноді навіть цілує його морду, а проте бридиться його м’ясом, і коли він постаріється, окалічіє та не може робити, то або ще за життя виганяє його в ліс на поталу вовкам, або по смерті викидає його тіло на жир псам та воронам. Ну, і скажіть же мені, відки після сього всього у того Коня така прихильність до чоловіка? – Блискучі шори, мабуть, отуманили його! – мовив Цап.– Я не раз бачив, як він, запряжений, вичищений, весь блискучий, аж сам не знає на яку ступити, задирає голову, озирається сам по собі, потрясає брязкальцями та перебирає ногами, так пиндючиться своїм рабським строєм! Уже, видно, рабство так ввійшло в його натуру, що за отакими цяцьками він забув про свою свободу і незалежність. – Та годі нам говорити про тих відступників, – мовив розважний Слон. – Міркуймо про свою справу! Що нам побити далі? Чи достоювати свойого, чи відступити заздалегідь? Чи стояти на тім, що сказали наші речники, чи шукати нових свідків і доказів для свойого права? – Я думаю дати спокій! Нащо нам клопоту? – мовив Бегемот. – Моя рада проста. Чоловік жиє на суші, – ми ховаймося в воду; там будемо безпечніші. Він удень воює, а вночі спить; ми переходімо з денного життя до нічного, щоб якнайменше стрічатися з ним. Отеє буде найліпше. – Все товстошкірець товстошкірцем, – не витерпів Лев, щоб не огризнутися на бегемотове балакання. – А я чую в собі таку лютість, що, коли вирок випаде на нашу некористь, я готов кинутися на того премудрого царя Соломона і розшарпати його. – Котячий розум незгірший курячого! – буркнув згірдно Слон. – І що ж ти найліпшого докажеш сим? Хіба ти не знаєш, що перед царем стоять ряди узброєних і ти, скачучи на царя, поперед усьго скочиш на їх галябарди? Сам пропадеш а нашу справу попсуєш. – А може би, – мовив Ведмідь, облизуючися, – може би, ми пригадали собі нашу стару добру приповідку: хто мастить, той їде? Адже ми за дурною головою і до царя прийшли голіруч, і перед трибуналом стали голіруч, – то й як же має наша справа виграти? От якби так кождому членові трибуналу по вуликові чистого меду-патоки... Я би вже віджалував для спільного добра. – Тю, тю, дурний! – загукали деякі розумніші звірі. – Гадає, що як сам любить мід, то вже й кождий інший готов за мід продати і душу і сумління. Сховайся зі своїм обридливим медом, що бджоли понадушували собі з животів. Ото лакітки знайшов! Тьфу! Вуйко, почувши ті вигадки та сплювання, засоромився дуже і, бурчачи щось собі під ніс про брак смаку у тих глупих звірів, заліз у кут і, скулившися, слухав дальшої наради. – Борони нас боже від такого кроку, як радить Бурмило, – остерігав Слон. – Наша справа чиста, а коли б ми попробували підкупувати трибунал, то аж тоді програли би напевно, ще й з соромом. А тепер, провадячи річ чемно, хоч і програємо, все-таки не наберемося сорому. А може-таки й зовсім не програємо. Слухайте. У мене виринула ще одна думка, і то завдяки Ведмедевій промові. Адже відпоручник людей сказав перед судом, що звірі самі собі винні, коли від давнішого панування над світом прийшли до теперішнього упадку. Мовляв: люди працювали і розвивалися, а звірі дармо час гаяли, не навчилися нічого і стратили те, що мали. Попробуймо завтра доказати, що се неправда, що й звірі, бодай деякі, також не їли дармо хліба і не проґавили марно всі науки мами-природи. – А як же се докажемо? – запитали гуртом звірі. – Пішлімо зараз післанців до бджіл і до мурашок. Се звірики хоч дрібні, але сильно зорганізовані. Вони мають свої держави, будують замки, кріпості, магазини, висилають колонії, збирають засоби – одним словом, живуть у таких упорядкованих відносинах, що й люди можуть багато дечого навчитися від них. Найліпший доказ, що не самі люди, але й звірі, і то навіть такі нікчемні комахи, як бджоли й мурашки, мають здібність до осягнення високого ступня цивілізації. Всі звірі радо згодилися на Слонову раду і зараз же вирядили післанців до бджіл та до мурашок, щоб і вони вислали на завтра своїх речників до Соломонового трибуналу. Другого дня засів цар Соломон на троні серед свойого трибуналу, і знов стали перед ним відпоручники звірів і людей. – Чи має ще хто з вас сказати щось нового до того, що було сказано вчора? – запитав цар. – Ми маємо сказати, – мовили звірячі відпоручники. – Говоріть! – сказав цар. – Великоможний царю і пресвітлий трибунале, – розпочав звірячий речник. – Учора речник людей сказав був, що ми, звірі, з власної вини стратили панування над світом. Бо коли нібито люди боролися, розвивалися, доходили до розуму і сили, гуртувалися докупи та працювали, звірі не поступали наперед, лишилися в первіснім стані і через те мусили уступити людям. Сьогодня ми маємо свідків на те, що се не вина звірів, а вина того ж чоловіка і його зажерливості. Коли більшина звірів опізнилася в розвої, послабла числом, утратила давніші місця свойого розселення і найліпші умови розвою, то се тому, бо все забрав чоловік! Він пильно дбає про те, щоб звірам не було змоги розвиватися; він рад і довіку держати нас у низькості та занепаді, бо се запорука його панування над нами. Де не сягає його рука і його пагубний вплив, там зараз звірі підносяться, робляться не лише численніші, кращі, вродливіші, сміліші, характерніші, але також розумніші. Що їм не хибує здібності до розвою й організації, на се маємо тисячі доказів. Чи птахи не будують гнізд із такого мізерного матеріалу, без ніяких приладів і так штучно та майстерно, що ніякий людський майстер не потрафить дорівняти їм? Чи ж коні та воли в стаді не вміють добре боронитися від напасті, одні стаючи досередини головами і фиркаючи задніми ногами, а другі стаючи назверх рогами? Чи ж журавлі та дрохви не служать навіть людям взірцем чуйності, не ставлять варти в часі жирування або нічлігу? Чи ж Крук не потрафить напитися води зі склянки з вузьким горлом, вкидаючи до неї камінці? Але ми маємо ще ліпших свідків, таких, що ствердять довідно, як то звірі, навіть дрібнесенькі і, сказати б так, без-мізкі, потрафлять мудро урядити своє життя, коли чоловік не перепиняє їм. – Що се за свідки? – запитав цар Соломон. – Се бджоли і муравлі, – відповів звірячий речник. – Звели, великоможний царю, щоб вони станули перед твоїми світлими очима. Цар махнув своїм скіпетром, і до зали ввели відпоручників бджіл і муравлів. – Знаєте, про що йде справа перед моїм престолом і отсим світлим трибуналом? – запитав цар у відпоручників. – Знаємо. Про те, чи чоловік має мати першенство на землі, чи ні. – Добре. Що ж маєте сказати до сеї справи? – Можемо, великоможний царю, – мовив речник муравлів, – сказати лиш те, що коли мати на увазі громадські порядки і наше майстерство, то люди багато де в чому не можуть зрівнятися з нами. Ми вміємо з найдрібніших пилинок, камінців та патичків здвигати такі будови, яких не здвигне ніяка людська рука. Ми коплемо підземні ходи, зводимо склепіння, будуємо вежі, мости та коридори, вміємо порозуміватися без голосу і знаходити дорогу в своїх безвіконних будовах. Ми знаємо поділ праці, провадимо війни, держимо дійну худобу і засіваємо для неї навіть поле потрібним їй зіллям, а деякі наші роди держать навіть невольників. – А ми живемо в добре впорядкованій монархії, – мовила відпоручниця бджіл, – маємо поділ праці, доведений до крайньої досконалості, робимо будівлі, ще майстерніші від муравльових, і збираємо до них засоби корму, якого, крім нас, не зумів би приладити ніхто на світі, а вже найменше чоловік. І можемо з гордощами сказати, що чоловік не те що не допоміг нам у тім розвитку, а навпаки, простер свою неситу руку й на нас: коли йому подобається, виганяє нас із наших осідків або й зовсім нівечить нас, щоб покористуватися нашим добром. – Що ти маєш відповісти на се? – запитав цар у речника людей. – Відповім хіба те, що сі докази нічого не доказують. Заким чоловік доборовся до теперішнього свойого стану, звірі мали над ним перевагу і утруднювали йому кожду хвилю життя, кождий крок розвою ще далеко більше, ніж чоловік тепер утруднює їм. А проте він при сильній волі та ненастанній праці добився верховодства, яке тепер звірі хотіли би таним коштом, царським вироком, відібрати йому. І не можуть звірі сказати, що чоловік тепер так зовсім загороджує їм дорогу до поступу. Кілько-то набідиться та намучиться не один чоловік, учачи Ведмедя танцювати, Коня та Пса різних штук, Попугая, Шпака та Крука говорити, а Кота свистати. Та що з того! Звірі не мають здібності передавати свойому молодому поколінню те, чого навчаться, і тому з кождим молодим поколінням приходиться зачинати науку наново. А щодо їх самоділкових будівель, то вони, певно, гарні, але біда лише в тім, що, раз навчившися робити їх, ані бджоли, ані муравлі за всі ті тисячі літ не змоглися на те, щоб зробити в них хоч один малесенький поступ, хоч одно уліпшення. Не мають що дуже хвалитися своїм громадським життям. Адже у бджіл сей порядок держиться на поневоленні всього жіночого роду і на щорічнім мордуванні всіх мужчин, а в муравлів на невільництві, яке у деяких родів доходить до того, що пануюча верства без помочі невільників навіть їсти сама не вміє. Чи се має бути знаком їх вищості над чоловіком або основою для їх рівноправності з ним? На сьому цар закінчив розправу. Обі спірні сторони мусили вийти з зали, поки цар з радними радився, який би в тій скрутній справі видати вирок. Довго прийшлося всім чекати. В трибуналі були думки поділені, велися живі суперечки. Нарешті по трьох годинах покликано всіх назад по зали і возний крикнув голосно: – Повставайте і слухайте вироку! Настала глибока тиша. Цар Соломон, не встаючи зі свого престолу, промовив: – Вислухавши докази сторін і погляди світлих дорадників, покликаних до сього трибуналу, я, цар Соломон, владою, даною мені згори, орікаю в справі між звірами і людьми про першенство на землі: звірі мають підлягати чоловікові, а чоловік звірам. – Як же се так? – запитали разом відпоручники людські і звірячі. – А так. Ті звірі, що досі, служили чоловікові, мають служити йому й дальше. Ті звірі, що досі жили на волі і або боролися з чоловіком, або тікали перед ним, будуть чимраз більше улягати його перевазі, їх число буде меншати і чоловік добиратиме чимраз нових і ліпших способів на їх винищення. – Де ж тут друга половина вироку, премудрий царю? – крикнули благально звірячі відпоручники. – З тими звірами, що йому служать, має чоловік поводитися як зі слугами, близькими йому натурою і призначенням, як з творами, що так само родяться, ростуть, почувають голод і спрагу, біль і радість, смуток і втіху, як він. А тих, що йому ворожі, нехай убиває без зайвої муки. – Де ж друга половина твойого вироку, премудрий царю? – ще раз крикнули звірячі відпоручники. – За тих звірів, що йому служать, має чоловік дбати, має працювати і турбуватися за них, служити їм у їх хоробах і припадках, – мовив далі цар Соломон. – Се він чинитиме для власної користі, премудрий царю! – мовили звірі. – Але друга половина вироку обіцяла нам... – Дурні ви, невидющі! – крикнув, розсердившися, цар Соломон. І, підвівши праву руку, взяв нею положену обік себе на гаптованій подушці невеличку чорну паличку з великим блискучим діамантом на кінці. – Всі, хто тут у залі, дивіться пильно на сей камінець, що на кінці сеї палички! – мовив цар і підняв паличку та держав її нерухомо просто перед собою. Всі звернули очі на діамант. – Що бачите? – Нічого не бачимо, – відповіли всі в один голос. – Блиск того каменя сліпить наші очі. – А тепер? – мовив цар і замахнув паличкою широке півколесо. По залі пройшло глухе стогнання, окрик здивування і жаху, без виразних слів. Усі повитріщали очі на невидане диво. Від замаху чудодійної палички в залі зробилося як

 Ішов Медвідь з Вовком по лісі, аж ось зацвірінькав якийсь пташок у корчах. Підійшли ближче, а то маленький пташок з задертим хвостиком скаче по гілках та й цвірінькає. – Вовчику-братику, а се що за пташок так гарно співає? – запитав Медвідь. – Цить, Медведю, се Королик! – шепнув Вовк. – Королик? – шептав і собі ж переляканий Медвідь.– Ой, то в такім разі треба йому поклонитися? – Авжеж, – каже Вовк, і оба поклонилися Короликові аж до самої землі. А Королик навіть не дивиться на них, скаче собі з гілки на гілку, цвірінькає та все задертим хвостиком махає. – Чи бач, яке мале, а яке горде! – бурчав Медвідь. – Навіть не гляне на нас! Цікаво б було хоч раз заглянути, як там у нього в палаті! – Не знаю, як воно буде,– мовив Вовк.– Я хоч і знаю, де його палата, але заглядати до неї ніколи досі не подумав. – А що, страшно хіба? – Страшно не страшно, а так якось не випадало. – Ну, ходім, я мушу заглянути! – мовив Медвідь. Прийшли до дупла, де було Короликове гніздо, та тільки що Медвідь хотів заглянути досередини, аж тут Вовк сіп його за полу. – Медведю, – шепнув, – стій! – А що там таке? – Не бачиш, от Королик прилетів! А от і його Королева. Не подоба нам заглядати при них. Медвідь відійшов з Вовком у корчі, а Королик і його жінка влетіли до свойого дупла, щоби нагодувати своїх писклят. Коли по хвилі повилітали геть, наблизився Медвідь до дупла і заглянув досередини. В дуплі було як у дуплі: прогниле дерево, трохи пір’я настелено, а на пір’ї п’ятеро маленьких Короленят. – Ну, се має бути королівська палата! – скрикнув Медвідь. – Та се якась жебрацька нора. А отсі голопуп’ята – то королівські діти? Тьфу, та й погані ж потерчата! І, сплюнувши сильно, Медвідь хотів іти собі геть, аж тут маленькі королики як не запищать у гнізді: – Го, го, пане Медведю! То ти на нас плюєш? Що ми тобі за потерчата такі? Ми чесних батьків чесні діти, а не ніякі потерчата. За сю образу ти мусиш нам тяжко вілповісти. Медведеві аж мороз пішов поза шкірою від сього крику. Він якмога швидше побіг від поганого дупла, забіг у свою гавру, сів там та й сидить. А малі королики в гнізді як розкричалися, то вже кричали невгаваючи, поки батько й мати не прилетіли. – Що тут таке? Що сталося? – питають старі і подають дітям то мушки, то хробачки, що котре назбирало. – Не хочемо мушок! Не хочемо хробачків! Подохнемо з голоду, а не будемо нічого їсти, поки не дізнаємося, чи ми потерчата, чи чесних батьків чесні діти. – Та що вам таке сталося? – допитують старі. – Був тут Медвідь і назвав нас потерчатами, ще й наплював у наше гніздо, – мовлять малі королики. – Чи так! – крикнув старий Королик і, не думаючи довго, знявся та й полетів до Медведевої гаври. – Ти, старий Бурмиле, – мовив він, сівши на гілляці над Медведевою головою, – що ти собі думаєш? З [якої] причини ти моїх дітей потерчатами прозиваєш, ще й у моє гніздо плюєш? Мусиш мені за се тяжко відповісти. Завтра, скоро світ, ставай за мною до кровавої війни. Що мав Медвідь робити? Війна, то війна. Пішов кликати собі всіх звірів на підмогу: Вовка, Кабана, Лиса, Борсука, Серну, Зайця, що тільки бігає по лісі на чотирьох ногах. А Королик і собі ж поскликав усю пташню, а ще більше лісової дрібноти: мух, чмелів, шершнів, комарів, – і казав їм лагодитися на завтра до великої війни. Вечором зійшлися всі на нараду, як зі звірами воювати. – Слухайте, – каже Королик,– треба нам когось вислати на звідини до ворожого табору, щоб ми знали, хто у них генерал і яке їх гасло. Рада в раду, вислали Комара, бо сей найменший і найхитріший. Полетів Комар до медвежого табору, а там саме нарада розпочинається. – Що нам починати? – говорить Медвідь. – Ти, Лисе, найхитріший між усіма звірами, ти нам будь за генерала. – Добре, – говорить Лис. – Бачите, якби-то зі звірами була справа, то нам би найліпше мати Медведя за генерала, але сим разом нам треба мати діло з тою крилатою дрібнотою, то, може, я вам тут більш допоможу. Бо тут головна річ – око бистре і розум делікатний. Слухайте ж, який у мене план. Вороже військо буде літати в повітрі, то правда. Але нам про нього байдуже. Ми ходімо просто до Короликового гнізда і заберім у неволю його дітей. Скоро їх будемо мати в руках, то присилуємо старого Королика, щоби закінчив війну і піддався нам, і тоді ми виграли. – Славно, славно! – закричали всі звірі. – Значить, – говорив далі Лис, – треба нам іти густою лавою, держатися купи, бо там у неприятеля є й орли, і шуліки, і всяка погана птиця; як будемо йти вроздріб, готові нам очі видовбувати, абощо. А разом, то все безпечніше. – Правда, правда, – крикнув Заєць, у котрого на саму згадку про орлів аж ноги затряслися. – Я буду йти попереду, а ви всі за мною, – говорив далі Лис. – Бачите мій хвіст, – се буде у нас бойова хоругов. Усі маєте пильно дивитися на мій хвіст. Поки я буду його держати просто догори, то знак, що все безпечно, що можна йти сміло. Якби я завітрив десь якусь засідку, то зараз похилю хвоста троха вдолину; то знак для вас, що маєте йти троха помаліше і осторожно. А якби вже зовсім біда була, тоді я затулю хвіст між ноги, а ви всі тоді втікайте щодуху. – Славно, славно! – закричали всі звірі і дуже величали Лисову розсудливість. Комар, вислухавши весь той премудрий план, полетів до Королика і розповів йому все докладно. На другий день, скоро світ, зібралися звірі до походу. Земля дуднить, галуззя хрустить, рев, крик та писк по лісі, аж сум побирає. А з другого боку птаство почало злітатися: повітря шумить, листя з дерев сиплеться, крик, гамір, кракання, що не дай господи. Густою лавою йдуть звірі просто до Короликового гнізда; густою хмарою літає понад ними пташня, та що, не може їх спинити. Та старий Королик про се не дбає. Побачивши Лиса, як сей гордо машерує поперед війська з хвостом, мов свічка, піднесеним угору, він кликнув Шершня і каже до нього: – Слухай, небоже! Бачиш ти он сього Лиса? Се ворожий генерал. Лети щодуху, сядь йому на живіт і жали що маєш сили. Шершень полетів та й просто Лисові на живіт. Почув Лис, що щось там шпортає у нього на животі; от-от би знизив хвіст та обігнався, але ні, його хвіст нині – бойова хоругов, не можна! Аж тут Шершень як не шпигне Лиса в саме болюче місце! – Ой лишенько! – скрикнув Лис і знизив хвіст наполовину. – Що там? Що там? – загомоніли звірі. – Мабуть... якась... засідка, – пробубонів Лис, а сам аж зуби заціплює з болю. – Засідка, засідка! – пішов голос поміж звірячі ряди. – Осторожно, браття, бо засідка. Та в тій хвилі Шершень як не вжалить Лиса що мав сили! Лис як не завиє з болю, як не підскочить на півліктя вгору, як не затулить хвіст поміж ноги та втеки! А звірі вже не питали, що там сталося, а в переполоху як не кинуться навтікача куди хто міг, одні через других. А птахи, оси, комарі, шершні за ними, на них, б’ють згори, дзьобають, рвуть, кусають. Страшна була різанина! Звірі, котрі не погибли, ті порозбігалися і поховалися по ямах, а Королик зі своїми птахами та комахами одержав знамениту побіду. Радісно прилітає Королик до свойого гнізда і говорить до дітей: – Ну, діти, тепер можете їсти, бо ми віднесли знамениту побіду над звірами. – Ні, – говорять короленята, – не будемо їсти, поки Медвідь не прийде сюди і не перепросить нас. Що було робити? Полетів Королик до Медведевої гаври, сів на гілляці над його головою та й говорить: – Ну, Бурмиле, а смачно воюватися з Короликом, га? А Медведя, що в війську йшов із самого заду, в часі переполоху добре-таки кабани, серни та олені ратицями попід ребра потолочили, так що він лежав та тільки охав. – Іди, дай мені спокій, – буркнув він. – І десятому закажу, щоби з тобою не зачіпався. – Ні, небоже, сього не досить, – мовив Королик. – Мусиш піти до мойого дупла й перепросити моїх дітей, бо коли ні, то ще тобі гірше лихо буде. Не було що змагатися. Мусив Медвідь іти і перепросити короленят, що вони не є жадні потерчата, а чесних батьків чесні діти. Аж тоді короленята задовольнилися і почали знов їсти та пити.

 У садку співав Соловей. Його пісня була дуже гарна. Він знав, що його пісню люблять люди. Того й дивився з погордою на квітучий сад, на синє небо й на маленьку дівчинку, що сиділа в саду й слухала його пісню.   А коло Соловейка літав великий рогатий Жук. Він літав і гудів.   Соловей припинив свою пісню та й каже:   – Перестань гудіти. Ти не даєш мені співати. Твоє гудіння нікому не потрібне. Та й краще, аби тебе, Жуче, зовсім не було.   Жук гідно відповів:   – Ні, Солов'ю, без мене, Жука, неможливий світ, як і без тебе, Солов'я.   – Ну й мудрець! – всміхнувся Соловей.– Виходить, що й ти потрібен людям? Ось запитаємо дівчинку, вона скаже, хто потрібен людям, а хто ні.   Полетіли Соловей і Жук до дівчинки та й питають:   – Скажи, дівчинко, кого треба залишити в світі – Солов'я чи Жука?   – Хай собі будуть і Соловей, і Жук,– відповіла дівчинка. Тоді подумала й додала: – Як же можна без Жука?

 Юрко готував домашнє завдання з граматики. Він переписав кілька речень. Треба було ще підкреслити іменники, але Юрко поспішав. Він швиденько згорнув зошит і побіг до хлопців грати в м'яча.   Увечері батько перевірив зошити й помітив, що там не все гаразд.   – Чого ж ти не закінчив роботи? – питає сина.   А Юрко не знає, що й казати.   – То дрібничка, то гвинтик...   – Слухай, що я тобі розповім,– мовив тоді батько.   – На заводі збудували великий літак. Багато людей працювало, щоб усе якнайкраще зробити. Лишалось загвинтити під крилом один маленький гвинтик. Загадали робітникові. А він забув. Так і передали літак на аеродром. Літак був пасажирський. Полетів літак у перший рейс. В ньому сиділо п'ятдесят пасажирів. Але ж він був без одного-однісінького гвинтика... На віражі* крило зламалось, літак упав і розбився. Загинули люди.   Ось що буває, коли хтось забуде про мале-е-енький гвинтик.

 В однієї жінки була маленька донька Оля. Коли дівчинці виповнилося п'ять років, вона тяжко захворіла: простудилась, почала кашляти й танула на очах. До нещасної матері почали приходити родичі: Олині тітки, дядьки, бабусі, дідусі. Кожен приносив щось смачне й поживне: липовий мед і солодке коров'яче масло, свіжі лісові ягоди й горіхи, перепелині яєчка й бульйон з курячого крильця. Кожен говорив: "Треба добре харчуватися, треба дихати свіжим повітрям і хвороба втече в ліси й на болота".   Оля їла мед у стільниках і солодке коров'яче масло, лісові ягоди й горіхи, перепелині яєчка й бульйон з курячого крильця. Але нічого не допомагало – дівчинка вже ледве вставала з ліжка.   Одного дня біля хворої зібрались усі родичі. Дідусь Опанас сказав:   – Чогось їй не вистачає. А чого – і сам не можу зрозуміти.   Раптом відчинились двері і в хату ввійшла прабабуся Олі – столітня Надія. Про неї родичі забули, бо багато років сиділа прабабуся Надія в хаті, нікуди не виходила. Але почувши про хворобу правнучки, вирішила навідати її.   Підійшла до ліжка, сіла на ослінчик, взяла Олину руку в свою, зморшкувату і маленьку, й сказала:   – Немає в мене ні медових стільників, ні солодкого коров'ячого масла, немає ні свіжих лісових ягід, ні горіхів, немає ні перепелиних яєчок, ні курячого крильця. Стара я стала, нічого не бачу. Принесла я тобі, мила моя правнучко, один-єдиний подарунок: сердечне бажання. Єдине бажання залишилось у мене в серці – щоб ти, моя квіточко, видужала й знову раділа ясному сонечкові.   Така величезна сила любові була в цьому доброму слові, що маленьке Олине серце забилось частіше, щічки порозовішали, а в очах засяяла радість.   – Ось чого не вистачало Олі,– сказав дід Опанас.– Доброго слова.

 Був собі Дідусь. Було йому вже сто років. От дізналася Смерть, що живе такий старий-старесенький Дідусь, прийшла до нього й каже:   – Час уже помирати, Дідусю.   – Дай приготуватися, – відповідає Дідусь.   – Добре, – каже Смерть. – Скільки тобі часу треба на те?   – Три дні, – каже Дідусь.   Цікаво стало кощавій: що ж робитиме Дідусь, як він готуватиметься?   Настав перший день. Вийшов Дідусь у сад, викопав ямку і посадив дерево.   – Що ж він другого дня робитиме? – думає Смерть.   Настав другий день. Вийшов Дідусь у сад, викопав ще одну ямку, посадив ще одне дерево.   – Що ж він третього дня робитиме? – з нетерпінням думає Смерть.   Настав третій день. Вийшов Дідусь у сад, викопав ямку і посадив ще одне дерево.  – Навіщо ти дерева садиш? – питає Смерть. – Ти ж завтра помреш.   – Людям на добро, – відповідає Дідусь.   Злякалася Смерть і втекла в темний ліс.

 Ясної сонячної днини маленька дівчинка вийшла погратися на зелену галявину. Раптом вона почула плач. Прислухалася дівчинка і зрозуміла, що плач доноситься десь з-під каменю, що лежить обабіч галявини. Камінь був невеликий, як голова кролика, але дуже твердий. Підійшла дівчинка до каменя і запитує:   – Хто там плаче під каменем?   – Це я, Ромашка, – почувся ледь вловимий голосок. – Звільни мене, дівчинко, тисне на мене камінь...   Відкинула дівчинка камінь і побачила ніжну, бліду стеблинку Ромашки.   – Спасибі тобі, дівчинко, – подякувала Ромашка, виструнчившись і зітхнувши на повні груди. – Ти звільнила мене з-під Кам'яного Гноблення.   – Як же ти потрапила під камінь? – запитала дівчинка.   – Обдурило мене Кам'яне Гноблення, – відповіла Ромашка, – коли я була маленьким насіннячком. Восени я шукала теплий куточок. Дало мені притулок Кам'яне Гноблення, обіцяло оберігати від холоду і спеки, дощу і вітру. А коли мені захотілося побачити Сонечко, воно ледве не розчавило мене. Я хочу бути твоєю, дівчинко.   Дівчинка приходила до Ромашки, і вони разом зустрічали схід Сонця.   – Як добре бути твоєю, дівчинко! – часто говорила Ромашка.   – А якби ти виросла в лісі або обабіч дороги? Якби ти була нічия? – запитала дівчинка.   – Я б умерла від горя,– тихо мовила Ромашка. – Але я знаю, що нічиїх квітів не буває. Вони завжди чиїсь. Он та Вогняна Маківка – вона дружить із Сонечком. Сонечко шепоче їй: «Ти моя, Вогняна Маківко». Я чую цей шепіт, коли сходить Сонце, а Маківка назустріч йому розкриває свої прекрасні пелюстки. А он та Волошка – товаришка Весняного Вітру. Він першим щоранку прилітає до Волошки, будить її і шепоче: «Прокинься!» Квітка не могла б жити, якби вона була нічиєю.

 Вирізав батько Юркові коника з дерева. Та такого гарячого, баского. Б'є копитами коник, ось-ось поскаче.   Поставив Юрко його на вікно й ліг спати. Коли це бачить: підняв коник голову, затремтіла вогняна грива. Зіскочив з вікна Вогнегривий і пострибав по долівці.   Прокинувся Юрко, а коник знов на вікні стоїть. Підійшов хлопчик. Коник уже заспокоївся, тільки ноги тремтять та вогняна грива ще тепла.

 Стоїть у лісі старий-престарий Пеньок. Мохом обріс, гріється на сонечку.   Поселився під Пеньком Їжак. Клопочеться собі в нірці, а Пеньок мружиться, крекче, гріється на сонечку.   – Будемо з тобою дружно жити, добре? – питає раз його Їжак.   – Добре, – відповідає байдужно Пеньок. Він замружив очі, позіхнув і гріється собі на сонечку.   По другий бік під Пеньком поселилася Гадюка.   – Будемо з тобою дружно жити, добре? – питає раз вона.   – Добре, – відповідає байдужо Пеньок. Він замружив очі, позіхнув і гріється на сонечку.   Та ось якось Їжак побачив, що поруч із ним живе Гадюка. Напав на неї і в кривавій сутичці переміг. Виповз, ліг на Пеньок. Відпочиває.   – Що це у вас там за шум був? – питає Пеньок.   – Це я Гадюку вбив, – відповідає Їжак.   – Добре, – каже байдужно Пеньок. Він замружив очі, позіхнув і гріється собі на сонечку.

 Один бідний чоловік нічого не мав, тільки невеличкий клаптик землі. Тяжко було йому жити. А ще тяжче стало, як померла його жінка і зостався він бідувати з трьома синами. Багато працювали батько й сини на своїй землі, але нелегко прогодуватися з такої малої ділянки. Захворів старий батько і вже не міг більше працювати. Перед смертю він покликав до себе синів і сказав: – Сини мої, я все життя працював на цій землі і не знайшов щастя. А щастя було близько. На нашій ділянці є десь у землі золота зернинка. Хто знайде ту зернинку і виростить з неї дерево щастя, той буде щасливий у житті. Але її знайти непросто. Треба важко працювати, своїми руками кожну грудочку землі перетерти. Знайдіть її, посадіть і далі працюйте на цій землі, аж поки деревце виросте, зацвіте і дасть плоди. Трудіться, хлопці. І помер старий батько. А сини перекопували свою ділянку і шукали золоте зерно щастя. Перекопували землю, перетирали її в руках, але золоту зернинку знайти не могли. Засівали свою нивку, обробляли посів. Потім збирали врожай і знову починали копати й шукати. І стомилися брати шукати. Першим не витримав старший брат Данило. – Не буду я більше тут мучитися, – сказав він і пішов шукати кращої долі. На другий рік не витримав другий брат – Максим: – Краще піду на заробітки до пана. І він пішов. Зостався тільки найменший брат Іванко. Він продовжував обробляти свою землю і шукати золоту зернинку. Але вона все не знаходилася. Одного разу побачив Іванко на самому краю своєї нивки, там, де вузесенька смужечка землі лишалася необробленою, прекрасну червону квіточку. Він ще ніколи не бачив такої. Хотів було зірвати її, але подумав: «Ні, такої краси нищити не можна». І цвіла собі квіточка, довго цвіла, аж поки не настала осінь. Тоді обсипалися пелюсточки, пожовкло листя, засохло стебельце і від квіточки майже нічого не зосталося. «А може, щось зосталося?» – подумав Іванко і почав викопувати суху рослинку. Обережно витягнув її разом з мертвими корінцями, і в ямці щось блиснуло. Він нагнувся, придивився – перед ним лежала золота зернинка! Іванко поклав її на долоню, роздивився. Так, це була вона! Зернинка за формою нагадувала пшеничне зерно. Заховав Іванко зернинку і почав чекати весни. Важко жилося Іванкові, бо ж нічого в нього не було, тільки песик Рябко, котик Мицько та ще ластівчине гніздо над вікном. Кожної весни прилітали до того гнізда ластівки, і з радістю зустрічав їх Іванко. Прийшла весна. Іванко скопав землю, розпушив її добре і посередині нивки посадив золоту зернину. А тоді взявся засівати решту землі. І так трудився, що піт з його чола капав на землю. Одного разу підійшов Іванко до того місця, де посадив зернинку, і побачив, що з землі виткнувся великий зелений паросток. «Це воно, Дерево Щастя, зійшло», – подумав Іванко і не помилився. Дерево росло дуже швидко. На другий день з’явився перший листочок. А через кілька днів потягнувся вгору молодий стовбурець. Іванко не міг натішитися деревцем. Радів і далі в поті чола працював на своїй землі. Росло деревце, і щастя все частіше почало заглядати до вбогої Іванкової оселі. Одного разу Іванко побачив, що просто до його садиби летить рій бджіл. Бджоли прилетіли і сіли на Дерево Щастя. Іванко покропив рій водою, зібрав його в кошик, накрив і взявся робити вулик. До вечора вулик був готовий, Іванко всипав у нього бджіл, і на другий день вони почали носити мед. Через день на Дерево Щастя впав новий рій. Іванко зробив зі старої скрині ще одного вулика. Всипав у нього бджіл і почав робити третього вулика, бо повірив у своє щастя і сподівався, що цей рій не останній. І бджоли летіли й летіли до нього. За тиждень на Дерево Щастя впало дванадцять роїв. Іванко бігав по селі і позичав у людей дощок на вулики. І ніхто не відмовляв йому. «Віддаси, Іванку, як розживешся», – казали люди. Коли було змайстровано дванадцятий вулик і дванадцятий рій зайняв у ньому місце, Іванко вирішив подивитися до першого. Заглянув, а там повно меду! Іванко вибирав мед, а бджоли мирно дзижчали, лазили по його обличчі, по руках і жодна не вжалила його. Іванко носив мед, Дерево Щастя росло. Воно все ширше розпускало свої віти, підставляючи променям сонця широкі листки з золотими прожилками. Скоро на ньому з’явилися білі пахучі квіти, і їх обліпили бджоли, збираючи мед. І городина ще ніколи не росла в Іванковому городі так гарно, як тепер. Звідкись прилетіла пара білих голубів. Вони звили собі на горищі гніздо і вивели пташенят. Коли люди проходили вулицею попри Іванкову хату, то, крім дзижчання бджіл, вони чули ніжне голубине туркотіння. А тим часом на Дереві Щастя дозрів перший урожай. Жовті червонобокі плоди цілими гронами звисали додолу. Іванко поставив підпори, щоб під вагою плодів не ламалися гілки Дерева. Приходили люди і не могли намилуватися прекрасними плодами. Іванко вирішив покуштувати, які вони на смак. Зірвав плід і вкусив його. Ще ніколи не їв він таких смачних фруктів. Але головне було в тому, що, скільки не кусай плід, він знову робиться цілий, як був. Вкушене місце знову заростало. Іванко наївся досхочу, а плід був цілий. «Нащо мені стільки плодів, як вистачить і одного?» – подумав Іванко. Він зібрав весь урожай і скликав сусідів. І роздавав чарівні плоди. Усі почали їх їсти, сподіваючись, що вони зостануться цілі, як у Іванка. Але цього не сталося. Люди з’їдали плоди, і від них нічого не зоставалося. – А може, ти нам, Іванку, якісь інші плоди дав? – запитала одна жінка, не знаючи, їсти їй подарований плід чи зберегти. Іванко взяв його з її рук і вкусив. І вкушене місце тут же заросло. Жінка, побачивши це, і собі вкусила, але на цей раз чуда не сталося. І довелося їй з’їсти плід до кінця. – То нічого, – сказав Іванко, – коли дерево виросте велике, плодів стане на все село. Оженився Іванко і жив собі щасливо з сім’єю. А тим часом слава про Дерево Щастя розійшлася по всьому краї. І почув про нього пан Череван. Це був найгірший з усіх панів. Він відібрав від людей ліси й пасовиська і перетворив селян на своїх наймитів і слуг. Всі ненавиділи пана Черевана і боялися його. Навіть вигляд у пана був страшний. Сам був товстий, як бочка, голова кругла, як кавун, лице червоне, як буряк. А вбоки погрозливо стирчали великі руді вуса. Та не в тому була біда, що пан рудий і товстий, а в тому, що був невразливий і безсмертний. Ні шабля, ні куля не брала його. Не раз піднімалися проти нього люди, стріляли, але кулі тільки викрешували з пана іскри і не заподіювали йому ніякої шкоди. Під домом пана Черевана було підземелля, куди кидали всіх, що провинилися перед паном. Сиділи там люди, закуті в кайдани, і чекали смерті. А при обкутих залізом дверях день і ніч стояла панська варта. Отож почув пан Череван про Іванкове Дерево Щастя і подумав: «Не сміє простак таке щастя мати. Треба забрати від нього те дерево». Восени листя на Дереві Щастя пожовтіло і засяяло золотим блиском. Одної ночі повіяв сильний вітер, і коли Іванко вийшов уранці з хати, він побачив, що дерево стоїть зовсім голе. Усе листя обсипалося. Іванко взяв граблі й почав згрібати його докупи. Листя ніжно задзвеніло. Іванко підняв кілька листочків – вони були зі щирого золота. Він розказав про це сусідам. Щоб подивитися на таке диво, зійшлися люди з усього села. І кожному давав Іванко по золотому листочкові. Щойно розійшлися люди, як прийшли до Іванка непрохані гості. То були панські слуги з лопатами. – Пан Череван наказав нам викопати дерево і посадити його перед вікнами панського дому. – Не чіпайте дерево, ідіть собі, – сказав Іванко. – Хіба ми можемо не послухати пана Черевана? Ми мусимо це зробити, – відповіли слуги і почали викопувати Дерево. Але з вуликів вилетіли цілі хмари бджіл і заходилися жалити їх. Пустилися панські слуги навтіки, а бджоли ще довго гналися за ними і жалили, скільки хотіли. Тільки прудкі ноги врятували слуг від смерті. Настала зима, і викопувати Дерево Щастя було вже неможливо. Але думки про те Дерево не давали панові Черевану спокою. Під весну він вирішив знову посилати когось за Деревом. А в пана наймитували тоді й Іванкові брати. «Треба послати їх, – подумав пан. – Не захоче ж Іванко, щоб страждали його рідні брати». Боялися Данило з Максимом пана Черевана, але й брата свого не хотіли покривдити. Прийшли вони до Іванка та й кажуть: – Братику, прислав нас до тебе пан Череван за Деревом Щастя. Це для тебе біда і для нас. Що нам робити? – Робіть як брати, а не як панські слуги, – сказав Іванко. І вирішили Данило й Максим тікати в опришки. Розлютувався пан Череван, як почув, що пішли в опришки його наймити, і крикнув своїм гайдукам: – Убийте Іванка! Пішли озброєні гайдуки, убили Іванка, занесли його тіло в ліс і закопали. А песик Рябко по сліду знайшов могилу свого хазяїна, сів коло неї і жалібно вив. Настав ранок. В Іванковій хаті хазяйнували слуги пана Черевана, а котик Мицько сидів надворі коло порога й сумував. Тут надлетіла ластівка. Вона дала їсти своїм ластів’ятам, а тоді подивилася вниз і запитала Мицька: – Котику, чого ти такий сумний? – Як же мені сумному не бути, як нема вже нашого хазяїна Іванка. Вбили його панські гайдуки. – А ти знаєш, де вони його діли? – Я то не знаю, але Рябко знає. Він що завгодно може по сліду знайти. – То лихові можна зарадити. Я можу принести живущої води. Змочимо нею очі й губи вбитого, і він оживе. Хоч дуже далеко до тої води, але крила в мене бистрі, і я скоро долечу. Біда тільки, що важко мені буде воду в пляшці нести. Я ж така маленька. Тут озвався голуб: – Ластівочко-любочко, я полечу з тобою. Я принесу ту пляшку. А твій чоловік і моя жіночка якось доглянуть наших діточок, поки нас удома не буде. І вони полетіли. А до Іванкової хати приїхав сам пан Череван. Він оглянув усе і сказав слугам: – Як собі хочете, але щоб завтра до вечора Дерево Щастя було під моїми вікнами. І пан поїхав, а слуги зосталися. Вони сиділи в хаті, їли мед і думали, як же їм доступитися до дерева. На другий день голуб і ластівка повернулися з живущою водою. Вони вже знали, де могила Іванка, бо вчора, коли вилітали в путь, чули сумне Рябкове виття в лісі. Спустилися вони коло Рябка та й кажуть: – Ми принесли живущу воду. Треба відкопати нашого хазяїна, і ми його оживимо. – То я буду копати, – сказав Рябко і приступив до роботи. Голуб з ластівкою прислали на допомогу й Мицька. І півдня працювали Рябко з Мицьком, усе гребли й гребли землю, а докопатися до Іванкового тіла ніяк не могли. Геть потомилися обидва. Коли це йде лісом ведмідь. – Що ви тут робите? – питає. – Хочемо відкопати й оживити нашого вбитого хазяїна Іванка. – То я вам допоможу, – сказав ведмідь, приступив до ями і взявся вигортати землю своїми величезними лапами. І за півгодини все було зроблено. Ведмідь виліз із ями. Рябко з Мицьком обережно обмели пісок з Іванкового обличчя. Мицько вмочив лапку в живущу воду і промив очі й губи Іванка. Іванко розплющив очі, важко зітхнув і встав. – Що зі мною? Де це я? І Рябко з Мицьком розказали йому все, як було. – То ходімо додому, – сказав Іванко. – Дякую тобі, Михайле, що допоміг. Приходь до мене в гості. Почастую медом. – Добре, обов’язково прийду, – сказав ведмідь. Іванко йшов додому. На одному його плечі сидів білий голуб, а на другому чорненька білогруда ластівка. А Рябко з Мицьком ішли за ним. Як побачили панські слуги, що йде живий Іванко, то так налякалися, що не знали, куди тікати. І зі страху великого побігли куди очі дивляться. І позабігали так далеко, що ніхто їх більше не бачив. Коли пан Череван почув, що Іванко живий, він уперше в своєму житті збентежився, злякався і сидів тихо. Але не такий був пан Череван, щоб змінити свою натуру і відмовитися від свого лихого наміру. Хоч він був такий багатий, що постолом сметану сьорбав і йому тільки кольки під бік не вистачало, він ніяк не хотів примиритися з тим, що Дерево Щастя не йому належить, а Іванкові. Далося йому взнаки те Дерево Щастя. Ночей не спав пан, усе думав про нього. Як відібрати його в Іванка? Убивати його не варто, бо він все одно оживає. А чи не краще посадити його в підземелля? І крикнув пан Череван: – Ану, гайдуки мої вірні, ідіть Іванка хапайте, в кайдани забивайте і в підземелля вкидайте! Побігли гайдуки, схопили Іванка і повели до панського підземелля. Що їм до того, що голосила жінка, що плакала мала дитина! Вони ж не люди, а панські гайдуки. Сидить Іванко в глибокім підземеллі, ноги закуті в кайдани. І навіть ластівка, маленька пташина, не залетить туди. І хоч кричи, хоч плач, ніхто тебе не почує. Сиди й чекай смерті. Іванко страждав у підземеллі, а пан Череван розкошував на його обійсті. Ходив собі поміж вуликами, вибирав мед, а наймити носили його до хати. Та зливали в бочки і возили до панського двору. Бджоли взялися було жалити пана Черевана, але побачили, що то йому не вадить, і дали спокій. Коли наставав вечір, приходила золочена карета і пан їхав додому. А на ранок знову приїжджав до Дерева Щастя. На Дереві дозрівав урожай, і пан уже смакував у своїй уяві соковиті плоди. Добре жилося панові Черевану. Іванкову жінку з дитиною вигнав пан Череван з хати, і вони жили в сусідів. Іванкові брати, Данило з Максимом, були в опришківському загоні. А за отамана в них був Дмитро, той, який знайшов колись перстень веселки і опришківський скарб. Тепер Дмитро був славним опришком. Долетіла до Данила й Максима чутка, що Іванко в біді, і сказали вони своєму отаману Дмитру: – Отамане, хочемо ми визволити нашого брата Іванка. Він у підземеллі пана Черевана. Веди нас туди. І крикнув отаман Дмитро: – Підемо, хлопці, визволяти Іванка! Небагато днів минуло, і прибули опришки в те село. Побачили вони, як хазяйнує пан Череван на Іванковій садибі, і пішли просто до панського двору. Варта виступила їм назустріч, але опришки стрілили з рушниць і пістолів, кинулися з топірцями вперед, і вартові втекли. Та як відчинити обкуті залізом двері до підземелля? Приступали до них і сяк і так – нічого не виходило. Тоді крикнув отаман Дмитро: – Зрубайте файну смереку і несіть сюди колоду! Притягнули опришки смерекову колоду, розхитали її і вдарили в двері товстішим кінцем. Двері не піддавались. Аж тоді піддалися вони, коли вдарили опришки сорок разів. Забігли в підземелля, засвітили, і страшна картина постала перед їх очима. Десятки знеможених людей сиділи під муром на трухлявій соломі, і ноги кожного були в кайданах. Данило й Максим винесли з підземелля Іванка, а їхні товариші виносили решту невільників. Ті не могли повірити своєму щастю, бо досі ніхто не виходив з підземелля пана Черевана. Опришки попровадили визволених до коваля, щоб розбив кайдани. І забряжчало, задзвеніло залізо. Незабаром купою непотрібного залізяччя лежали кайдани в кутку. І тоді сказав один дід, найстаріший з панських в’язнів: – Ці кайдани нам ще пригодяться. Тільки вони допоможуть нам позбутися пана Черевана. Він безсмертний, поки не вцілить у нього куля, викувана з наших кайданів. І та куля не куди-небудь повинна влучити йому, а в середину черева, де в нього є вразливе місце, не більше за мідний ґрейцар. Саме в нього треба вцілити кулею, викуваною з кайданів, і пропаде пан Череван. – Куй, ковалю, кулі з цих кайданів! – крикнув Дмитро, і закипіла робота. Дуже розгнівався пан Череван, як побачив, що його підземелля порожнє. – Я винищу опришків усіх до ноги! – крикнув він. А тим часом опришки набивали пістолі викуваними з кайданів кулями. Коли панові сказали, що опришки підходять до його дому, він вивів назустріч їм усіх своїх гайдуків. І вийшов сам. Але як стрілили опришки по разу, розбіглися панські посіпаки, як руді миші. На полі бою зостався один лиш пан Череван. Він трохи відступив і став у дверях свого дому. Позад нього лежала купа набитих пістолів. Не боявся пан, бо знав, що кулі його не беруть. Але не знав він, якими кулями набили свої пістолі опришки. Стрілили опришки всі разом у пана Черевана. Снопами бризнули викресані з пана іскри і загуло його черево, як могутній барабан. А пан собі стояв живий і здоровий і голосно сміявся: «Го-го-го!» А тоді вистрілив сам. І впав один з опришків, на смерть уражений панською кулею. Пан відкинув назад пістоля, і слуга, який ховався за його широкою спиною, подав йому другого. А опришки все стріляли й стріляли по ньому, і порскали на всі боки іскри, і гуділо панське черево. Стрілив пан другий раз, і знову стало на одного опришка менше. На цей раз поліг Данило, старший Іванків брат. У пана з-за пояса стирчали два пістолі, але він поки що не стріляв з них, а тільки з тих, що подавав йому слуга. Стрілив пан третій раз, і впав ще один опришок. І в цю мить отаман Дмитро з пістолем у правій руці побіг на пана Черевана, а за ним усі інші опришки. Пан витяг пістоля з-за пояса, і вони обидва вистрілили одночасно, ватажок опришків і лютий пан Череван. Опришок Дмитро упав мертвий, але куля його влучила панові у вразливе місце, у той круглячок посеред черева, не більший від мідного ґрейцара. Пробила куля панське черево. І повалив з пана Черевана чорний дим. Пан упав горілиць на землю, а дим валив і валив з нього, поки з пана не зосталася одна порожня шкура. Підійшли опришки, подивилися, а в тій шкурі щось ворушиться. Що б то могло бути? Розпороли, і звідти виліз чоловічок. Маленький, худенький і по-панськи вбраний. – Не вбивайте мене, хлопці, – сказав маленький чоловічок. – А хто ж ти такий? І як ти в цю шкуру потрапив? – Я – пан Добрян. – Який же ти Добрян, як ти з Череванової шкури вийшов? – Ви не дивуйтеся, хлопці. Під кожною личиною є людське й нелюдське. Те, що називалося паном Череваном, нелюдське було. І його вже нема, воно димом по світі розвіялося. А людське лишилося в мені. Його, того людського, дуже мало було в Черевані, тому я такий маленький. Ви, хлопці, займайте цей маєток, роздайте бідним людям усе добро, а я з сім’єю поїду до міста і більше ніколи сюди не повернуся. А як повернуся, то тільки на прохання людей, щоб зробити для них щось добре. Опришки радо пристали на це, і пан Добрян почав збиратися в дорогу. І все було б гаразд, якби не загинув їх отаман Дмитро і ще троє опришків. Дмитро лежав, стікаючи кров’ю, і мертві очі його дивилися в синє небо. А неподалік лежали ще троє вбитих опришків і серед них Іванків брат Данило. Заплакали опришки. – Поховаємо їх у темному лісі, – сказали вони, – щоб не знали пани, де їх могили. Підняли опришки вбитих і понесли до Іванкової хати. А Іванко вже біг їм назустріч, і бігли всі невільники, визволені опришками. Побачив Іванко свого вбитого брата, його мертвих побратимів і жодної сльози не зронив. Здивувалися опришки. – У тебе черстве серце, – сказали вони Іванкові. – Твій рідний брат загинув, а тобі байдуже. – Ні, – відповів Іванко, – не байдуже мені, браття-опришки. Але я приніс живущу воду, і зараз ми цих убитих оживимо. Дістав він зі своєї торбини пляшку з живущою водою. – Покладіть убитих горілиць. Опришки мовчки виконали його наказ. Іванко відіткнув пляшку і промив убитим опришкам очі й вуста живущою водою. І всі четверо ожили. І велика радість була серед опришків. Зайшли опришки до Іванкової хати, пообідали всі разом. Та попрощалися з Іванком і його жінкою й пішли. Від того часу жив Іванко з сім’єю в щасті і в добрі. Ночами навідувалися до нього брати-опришки з товаришами, і він приймав їх як найдорожчих гостей. А Дерево Щастя росло, і цвіло, і родило на радість і щастя добрим людям.

 Тато змайстрував Василькові дерев’яну шаблю. Хлопчик почепив шаблю до бока і гордо пройшовся вулицею, щоб усі бачили, який він герой. Але що так ходити вулицею! Йому хотілося вчинити щось незвичайне. «Піду-но я в ліс», – подумав Василько і звернув на стежку, що вела до лісу. Ой як гарно було в лісі! В урочистому спокої стояли дуби й клени, щебетали на різні голоси пташки, з гілки на гілку перескакували грайливі білочки. А на галявинах зелена травиця і квіти. Василько підійшов до насадження, де рівними рядами вишикувались молоді горіхи й клени. «Стоять, як солдати, – подумав Василько. – Зараз я їм постинаю голови». Та підняв свою дерев’яну шаблю, розмахнувся і зрубав вершок молодого клена. А тоді зрубав ще один. Це заняття йому сподобалося, і він усе рубав і рубав. Його шабля зробилася з білої зеленою, а десятки кленових та горіхових вершечків лежали і в’янули на землі. Василькові здавалося, що він великий вояка і справжній герой. А з високого дуба пильно дивилася на Василькову роботу пухнаста білочка. – Що ти робиш, хлопчику? – крикнула вона тоненьким голоском. – Нащо нищиш деревця? – А тобі що? Ходи сюди, я й тобі голову зітну. І білочка втекла на саму вершину дуба. Тут прибіг вухастий зайчик. – Хлопчику, не можна нищити деревця! – крикнув він. – А тобі що? – спитав Василько і замахнувся на нього шаблею. Зайчик утік. А Василько рубає далі. І тут звідкись узявся їжачок. Він пробурмотів невдоволено: «Ток-ток-ток». А тоді промовив: – Як тобі не соромно, хлопчику? Нащо калічиш деревця? – А тобі що?! – знову крикнув Василько і замахнувся на їжачка своєю шаблею. Їжачок згорнувся в клубок. Василько вдарив по тому клубку раз і другий. Раптом позаду хтось прошепотів: – Що робиш? Хіба так можна? Василько оглянувся. З-за кленового деревця виглядав довгий вуж. Він докірливо дивився на хлопця чорними намистинками очей. – От тобі-то я дам! – вигукнув Василько і рубонув по тонкій шиї вужа. Голівка вужа зразу зів’яла і впала на землю. А довге тільце безпорадно забилося. Василько рубонув ще кілька разів, і мертвий вуж простягся на траві. Але не встиг наш вояка обернутися, як ззаду почулося погрозливе шипіння: «Ш-ш-ш». З-за товстого дуба вилізла на галявину велика сіра гадюка з красивими ромбами на спині. – Що ти робиш, негіднику? – прошепотіла вона. – Ще й ти сюди лізеш?! – крикнув хлопець і пішов з шаблею на гадюку. А вона підняла голову, уп’ялася в нього своїми чорними очима і зашипіла: «Тихо. Ш-ш-ш...» Василько підняв шаблю... і раптом відчув, що не може поворухнутися. Так і стояв з піднятою шаблею, а гадюка знай дивилася на нього своїми страшними чорними очима. Шабля випала з Василькової руки. Він хотів ступити крок назад, але не міг відірвати ноги від землі. Щось міцно тримало його. Ще встиг побачити, як з його тіла витикаються на всі боки гіллячки і на них розпускається листя. Тут йому потемніло в очах і все тіло задерев’яніло, захололо. І він перестав його відчувати. Хлопець перетворився на молодого зеленого горішка. Гадюка подивилася на нього і поповзла собі. На галявині ворушив листочками зелений горішок, а під ним лежала забарвлена зеленим соком дерев’яна шабля. Під вечір батьки занепокоїлися – нема хлопчика. Цілий вечір бігали, питали людей – нема. Вранці мама плачучи йшла вздовж кленових та горіхових насаджень і побачила під молодим горішком дерев’яну шаблю. Це ж вона, Василькова шабля! Мама підняла її, оглянула з усіх боків. Може, десь тут і хлопчик є? Ні, його ніде не було. Тільки білочка сиділа на дубовій гілочці і дивилася вниз. І раптом білочка запитала: – Ви шукаєте хлопчика? – Так, я шукаю свого сина Василька, – відповіла мама. – Ваш син робив тут учора велику шкоду. Велике зло робив. Він зрубував деревця і вбив вужа. І за це гадюка перетворила його на горіхове деревце. Зачарувала його. Оцей горішок і є ваш син. – А як же вона таке зробила, та гадюка? – Вона подивилася на нього і сказала: «Тихо. Ш-ш-ш». І він став горішком. – Що ж мені тепер робити? Порадь мене, білочко. – Не знаю. Це тільки гадюка знає. Вона в лісі наймудріша. І білочка побігла по стовбуру до вершини дуба та зникла серед зеленого листя. А мама пішла лісом шукати гадюку. Шукала день – не знайшла. Шукала два дні – не знайшла. Аж на третій день знайшла її. Згорнута в кільце гадюка грілася на сонці. Зраділа мама. – Вибач мені, гадюко, що турбую тебе. Гадюка підняла голову. – Ш-ш-ш, чого ти хочеш? – Я прийшла просити тебе за мого синочка Василька. Ти його перетворила на горіхове деревце. Дуже прошу тебе, зроби так, щоб він знову став хлопчиком. – Цього я не можу зробити. – А хто ж може? – Ніхто. – Що ж мені робити?! Мама заломила руки і гірко заплакала. А гадюка все дивилася на неї своїми мудрими очима. – Наберися терпіння і чекай, – сказала гадюка. – Тільки терпінням, тільки чеканням зарадиш ти своєму лихові. Хай росте горіхове деревце, аж поки на ньому не з’являться плоди. Коли дозріють горішки, ти збери їх – і в одному з них буде твій синок. Треба буде той горішок вигріти, і з нього вилупиться твій хлопчик, як пташенятко з яйця. Спочатку він буде дуже маленький, але за сім років виросте такий, як був. Тільки розумніший і добріший. Я все сказала, іди. І гадюка згорнулася в кільце. Мама подякувала і пішла додому. І розказала все татові. – Що ж, будемо чекати, – сказав тато. – А що, як хтось візьме та горішка зрубає? На другий день тато звільнився з роботи, пішов у ліс і обгородив горішок гарною огорожею, щоб часом ніхто його не пошкодив. Мало не щодня ходили батьки дивитися на горішок. А він швидко ріс, розпускав на всі боки буйні пагони. Деревце щасливо перезимувало, а як настала весна, почали чекати батьки, що з’явиться цвіт, зав’яжуться горішки. Але ні цвіту, ні горішків не було. І так минуло аж сім років. А на восьму весну дерево вкрилося зеленими китичками цвіту. Незабаром зав’язалися горіхи. Вони звисали цілими кетягами. І що більше наливалися соками тугі зелені кульки горіхів, то більше тривожилися батьки – а що, як прийдуть бешкетники й обірвуть їх? – Треба стерегти, – сказав тато. – Так, треба, – погодилася мама. Тато пішов у ліс, збудував під горіхом курінь і став у ньому ночувати, а на ранок його заміняла мама. І стерегли вони день і ніч, аж поки горіхи не виросли і не попадали додолу. Батьки зібрали їх, обчистили від обгорток, і виявилося, що їх набралося майже півмішка. Але як дізнатися, в котрому горішку хлопчик? Хіба висидить квочка таку масу горіхів? Та й нема чого їх усі висиджувати, досить вигріти той один. Але як відрізнити його від інших? Сіли батьки під куренем та й задумалися. Перед ними лежав мішок з горіхами, а над їх головами зеленіли віти горіхового дерева. І тут шелеснуло щось на сусідньому дубі. Що там? Тато й мама подивилися вгору – на дубовій гілочці сиділа білочка. – Чого ви журитеся? – спитала вона. – Журимося, бо не знаємо, в котрому горішку наш синочок. – А я б зразу дізналася. Це для мене просто. – То знайди нам того горішка, люба білочко, – попросила зрадувана мама. -Вік не забудемо тобі цього. – Висипайте всі горіхи на купу. Я буду перевіряти їх на зуб. Білочка брала з купи по одному горішку і пробувала гризти. – Ти можеш так розгризти і той горішок. І хлопчик наш навіки загине, – стурбовано промовила мама. – Ви не бійтеся. Я тільки шкрябаю горішок зубом і по звукові дізнаюся, що в ньому всередині. Білочка пробувала на зуб кожного горіха і відкладала його набік, промовляючи: «В цьому нема. В цьому нема...» А деякі горішки білочка відкидала геть. – Нащо ти їх кидаєш? – спитала мама тремтячим голосом. – Бо то порожні. Ви не хвилюйтеся. Все буде гаразд. Дедалі менше й менше залишалося горіхів на купі. Білочка бере по одному, а на купі вже зовсім мало. Ось уже всього з двадцять залишилося неперевірених. Ось уже лиш три лежать перед білочкою. Батьків пройняв страх. А що, як у жодному не буде хлопчика? Ось уже тільки два горішки зосталося. Білочка бере один з них, пробує на зуб. І урочисто піднімає його в лапках над головою. – Ось він! Батьки не могли тим горішком натішитись. А білочка сиділа і раділа разом з ними. А що ж робити з усіма іншими горіхами? – Бери їх собі, білочко, – сказала мама. – Це добре, – сказала білочка, – я зроблю собі запас на зиму. І вона почала носити горіхи в своє дупло. І бігала вгору-вниз, аж поки не виносила всі. Принесли батьки горішок додому. А як його вигріти? Вирішили покласти його навесні під квочку. Так і зробили. Але квочка зразу розібрала, що то не яйце. – Кво-кво, а це що? І викинула горішок з гнізда. Поклали горішок під гуску. – Ґе-ґе-ґе, це не моє. Довго перевертала гуска в гнізді горішок, поки нарешті не викинула його. Що ж робити? Вийшла мати надвір, стала та й журиться. Аж тут надлетіла сорока. Сіла на вишню. – Стре-ке-ке, що тут таке? Чого журишся, жінко? – Та як мені не журитися, як не плакати, коли нікому висидіти мого синочка з горішка? Ні курка, ні гуска не хочуть висиджувати його. – То давай горішок мені. Я його висиджу разом зі своїми яєчками. – Дякую тобі, люба сороко, але боюсь, що ти загубиш горішок. Або злодійкуваті ворони відберуть його в тебе. Сорока полетіла, а мама з горішком пішла слідом за нею. Знайшла дубок з сорочим гніздом, і сорока взяла горішок. Сорока сиділа на горішкові, а мама щодня носила їй їсти й пити. – Сестро-сороко, ходи їсти, – кликала мама. Сорока вилітала з гнізда, швидко ковтала їжу, пила водицю і верталася в гніздо. Одного разу мама побачила ще здалеку, що сорока сидить поряд з гніздом на гілочці. Чому вона не на гнізді? – Забирай своє дитя, бо я не знаю, що з ним робити! – вигукнула сорока. Вона полізла в гніздо і винесла мамі дитя. Поклала його на долоню, і та вжахнулася – воно було таке маленьке, як хрущ. «Що ж я робитиму з ним? – подумала мама. – Як же я його буду годувати?» Мама подякувала красненько сестрі-сороці і понесла дитину додому. Іде стежкою, коли це хтось кричить згори тоненьким голоском: – Що ти там несеш? Мама глянула вгору – на дубі сиділа білочка. – Несу, білочко, свого синочка. Але він такий маленький, що мені аж страшно. Не знаю, як його годувати. – То давай я тобі допоможу. Мої діточки теж дуже маленькі. Вигодую й твого. Боялася мама віддавати дитину в білчине дупло, але що їй було робити? Білочка обережно взяла дитинча і понесла вгору. Відтоді мама щодня ходила в ліс, підходила до того дуба і кликала білочку. Давала їй гостинці й питала: – Як там мій син? – Нічого собі, росте, – весело відповідала білочка. Та лізла в дупло, брала в лапки крихітне дитинча і показувала його мамі. І заспокоєна мама поверталась додому. Одного осіннього дня, коли в небі закружляли перші сніжинки, білочка сказала мамі: – Можеш уже свого сина забирати. Він уже такий великий, такий великий. Мало що менший за мене. І вона віддала хлопчика мамі. Він уже був на зріст, як дитяча рукавичка. Мама взяла свого синочка в пазуху і понесла додому. Та поклала на подушечку і почала поїти молоком з піпетки. І дуже зраділа, коли побачила, з яким задоволення п’є малюк молоко. Прийшов тато, і прийшла бабуся, і прийшли сусіди, і всі дивилися, і всі дивувалися: «Яке ж воно мале!» Управившись з хатньою роботою, мама сідала на ліжку і починала гратися з хлопчиком. Вона гойдала його на подушечці і приговорювала: «Ах ти пустунчик, ах ти сміхунчик, ах ти ж малесенький мамин мазунчик!» А мазунчик радісно усміхався своїм беззубим ротом. Його так часто звали мазунчиком, що це слово стало його справжнім ім’ям. Коли мама відходила від Мазунчика, він починав пищати. Тоді вона пришила до свого фартуха кишеню, поклала туди Мазунчика і, пораючись у хаті, носила його при собі. І ходила так обережно, наче в неї на голові стояла миска з водою. А Мазунчик, ухопившись ручками за верхній край кишені, виглядав звідти, як маленький кенгуру. Коли розвеснилося і під променями ласкавого сонця зазеленіла травиця, мама почала виносити Мазунчика надвір. У широкому світі, яким було для Мазунчика подвір’я, таїлася сила різних страшних небезпек. Там ходили кури, гуси та індики. Мазунчик прудко повзав по траві, а мама ні на мить не спускала з нього очей. На другу весну крихітний Мазунчик уже ходив. Але ще цілих чотири роки довелось чекати, поки він досяг школярського віку. Мазунчика почали готувати до школи. Тато поїхав до міста і купив йому гарну сумку. На ній була намальована білочка. – А чого ж сороки нема? – запитав Мазунчик. І мама сказала: – Правильно, треба, щоб і сорока була. Тато цілий вечір сидів над сумкою і намалював гарну сороку. А на ранок тато сказав: – Завтра ти підеш до школи. У перший клас. Ти вже будеш не Мазунчик. Будемо називати тебе, як належить звати школяра, – Василько. А наступного дня Василько в супроводі мами ішов з букетом квітів до школи. І усміхалося йому вранішнє сонце. І чекало на нього радісне шкільне життя.

 Був собі раз Вовчик-братик і Лисичка-сестричка, і задумали вони взятися чесно на хліб працювати. Винайшли собі нивку поля і змовилися посадити на ній картоплю. Вранці-рано вибралися обоє до роботи – ямки робити та картоплю садити. Дома поснідали, що там бог дав, а щоби в полудне не бігати додому, взяли відразу з собою обід і полуденок: глечик меду і кошик паляниць. Поклали страву між корчі, а самі, перехрестившися, та й до роботи. Коплють, коплють, та Лисиці швидко навкучила чесна праця. Нібито копле, а сама думає, як би то вихопитися та в корчі медку полизати. Ось у недалекім болоті поміж тростиною загукав Гук на все горло: – Гуп-гуп-гуп! – Зараз, зараз, сватоньку,– скрикнула Лисичка, немовбито її кликано. І вже кинула мотику та й забирається йти. – А куди ти, Лисичко? – питає її Вовчик-братик. – Хіба не чуєш, сват Гук мене кличе. – Та чого? – Ми ще з ним учора балакали: бачиш, у нього сьогодні хрестини, то він просить мене за куму. – Га, коли так, то йди, тілько не барися. – Я заразісінько верну! – мовила Лисичка. – Копли собі свій загонець, я тебе здогоню. Побігла Лисичка в корчі, зараз до горщика, попоїла добре меду, закусила паляницею, все чистенько позав’язувала, пооблизувалася та й іде до Вовчика, спишна водячи хвостом – звичайно, кума. – А що, вже по хрестинах? – питає Вовчик. – Та вже, – мовить Лисичка. – А що там бог дав? – Хлопчика. – А як же його охрестили? – Початочок. – Ото ім’я! Я ще й не чував такого, – мовив Вовчик. Лисичка нічого не мовила, але взялася пильно до роботи. Може, так минула година, а може, й дві, – знов Лисичці захотілося медку полизати. І ледве Гук з болота загукав, а вона на весь голос кричить: – Зараз, сватуню, зараз! – А то що, Лисичко? – питає Вовчик. – Та, бачиш, там друге дитинятко у свата народилося, ще раз на хрестини просить. – Ну що, коли просить, то йди, тілько не барися. – Я заразісінько, Вовчику! – мовила Лисичка та й шмиг у корч. Зараз до горнятка, наїлася добре меду, паляницею закусила, так що з їх спільного полуденку вже мало що й лишилося, та й вертається до Вовчика. – О, ти вже тут! Уже по хрестинах? – Та вже. – А що ж там бог дав? – Та дівчинку. – А як її охрестили? – Серединка. – Ото! Я ще й не чував такої назви, – дивувався Вовчик. – У Гуків, Вовчику, все такі незвичайні назви дають. На те вони голосні птахи. Попрацювали знов з годину, і знов Лисичці запах дуже медок, і ледве тільки Гук загукав із тростини, а вона кричить: – Іду, сватоньку, йду! – Та куди йдеш, Лисичко? – Хіба не чуєш, що сват іще раз за куму просить? – Що за диво, що він тебе так часто за куму просить? – мовив Вовчик. – Бо мене дуже любить, Вовчику. – Ну, то йди ж, а не барися, треба роботу кінчити. – Я зараз тут буду, Вовчику. Роби, не бійся, я все зроблю. Побігла Лисичка до корча, виїла решту меду з горщика, схрупала решту паляниць, усе поперевертала та й іде до Вовчика. – А що, вже по хрестинах? – Та вже. – А що там бог дав? – Хлопчика. – А як же його охрестили? – Остаточок. – Ну, що ж, нехай здоров росте. Копали так, копали, аж ось уже й полудне. Вовчик давно зголоднів, та все якось стидаеться признатися, а далі кинув мотику та й каже: – Ну, натепер досить. Чи не пора обідати? – Певно, що пора, Вовчику-братику, – мовить Лисичка, а сама нібито копле, пильнує роботи. – А ти ж не голодна? – Та ні, Вовчику, іди ти сам та пообідай, мене там на хрестинах погостили. Пішов Вовчик у корчі, дивиться, ого! Горщик порожній, аж вилизаний від меду, кошик перевернений і паляниць ані кришки нема! Аж тепер зрозумів, куди се Лисичка-сестричка так часто на хрестини ходила! Аж тепер йому вияснилося, які-то вона своїм похресникам чудернацькі назви давала! – А, так ти така, погана Лисице! – скрикнув Вовчик. – Хочеш мене роботою і голодом на смерть заморити, а сама всю страву пожерла! Чекай же! Я тебе за те саму розірву і на обід згамкаю! Почула Лисиця Вовчиків крик, побачила, який він біжить злосливий та недобрий, і не чекала довго. Дала ногам знати та до лісу, а в лісі шусть у першу нору, яку надибала під корінням старого дуба. Думала, що сховається зовсім, але Вовчик таки встиг побачити кінчик її хвоста, як Лисичка його втягла до нори. Прибіг та й кричить: – Ага, ти тут? Вилізай мені зараз! Не сховаєшся від мене. Та Лисичка не дурна. Сидить у норі, ані пари з рота. – Не обзиваєшся? Добре! Чекай лише, я тебе досягну. Скочив Вовк, виломив довгу клюку, застромив у нору та й шпортає. Думка була вхопити Лисичку за ногу та й витягти на світ божий. Не похопилася Лисичка, а клюка хап її за ногу. Нора тісна, Вовк, почувши, що щось зачепив, так тягне, що є сили. От Лисичка, хоч і як їй мурашки поза плечима бігали, почала реготатися та й кричати: – Ото дурний! Зачепив за дубовий корінь та й тягне. Думаєш, що мене за ногу вхопив. Тягни, дурню, тягни! Почувши се, Вовк пустив Лисиччину ногу та й почав знов шпортати клюкою, поки не зачепив справді за дубовий корінь. – Ай, ай, ай! Моя ноженька! – закричала Лисичка, а дурний Вовк з радості як почав тягти, поки сам не змучився і клюки не зламав. Тоді плюнув і пішов геть і зарікся з Лисичкою більше не мати ніякої спілки.

 Був собі раз Осел. Забагато йому стало праці і батогів у господаря. «Давай, – думає, – втечу в ліс і буду жити на волі! Буду собі пастися по лісі, і хто мені що зробить?» І, не думавши довго, втік від господаря, та й у ліс. Добре йому там. Пасеться, де хоче, не робить нічого, ніхто його не б’є – відколи жиє, ще такого добра не зазнав. Аж раз дивиться, йде Лев, страшний-престрашний, та й просто на нього. «Ну, – думає собі Осел,– аж тепер уже по мні буде!» Але поки Лев дійшов до нього, він якось трохи отямився і поміркував собі: «Ану, може, я його деяк здурю?» Та й як стояв, бух на землю, ляг собі і лежить, мов і гадки не має. Надходить Лев і кричить уже здалека: – Ей, ти, хто ти там? Як ти смієш лежати? Чому не встанеш і не поклонишся мені? А осел мов і не чує. Лежить собі та тільки довгими вухами клапає. Надійшов Лев і знов кричить: – Зараз устань і поклонися мені! – А хто ж ти такий? – питає Осел. – Ти ще й питаєшся? – кричить грізно Лев. – Хіба ти не знаєш, що я Лев, над усіми звірами цар? Осел, не встаючи, підвів голову і витріщив на нього очі. – І що ти за дурниці балакаєш? – промовив він. – Ти цар над усіми звірами? Хто тобі се сказав? Маєш то на письмі? Хто тебе обирав на царя? Ну, говори! Лев став, мов чолом о стіну стукнувся. – Хто мені се сказав? Та всі мені се кажуть, що я над звірами цар. Хіба ж се неправда? – Певно, що неправда. Не може тому бути правда, бо цар над усіми звірами не хто, а я. – Ти? – здивувався Лев. – А ти хіба маєш се на письмі? – Певно, що маю! Ади подивися ось тут! І він устав на рівні ноги і, обернувшися задом до Льва, показав йому своє заднє копито, на якім була прибита новісінька блискуча підкова. – Бачиш? Се моя царська печать. Якби ти був цар, то йти би мав таку. – Ото диво! – промовив Лев. – А я про те й не подумав ніколи. Мабуть, твоя правда. Але стій! Давай будемо трібуватися. Ходімо в ліс, хто за годину наловить більше звірів, той буде правдивий цар. – Добре, нехай і так буде, – промовив Осел, і з тим розійшлися. Лев побіг по лісі; бігав, бігав: тут злапав серну, там зайчика, там знов якусь звірину – за годину мав уже щось п’ять чи шість штук. Бере те все і волоче до Осла. А Осел тим часом що робить? Пішов собі на широку поляну, де сонічко ясно світило, і насеред луки кинувся на землю, ноги геть відкидав, очі зажмурив, язик висолопив на півліктя – сказав би хто: згинув та й згинув. А понад поляною все яструби літають, ворони, кані, сороки, галки, всяка погана птиця. Бачать вони, лежить неживий Осел, та й усі гурмою до нього. Зразу здалека заскакували, а там бачать, що не рушається, то й почали по нім скакати, дзьобати його язик та очі. А Осел нічого, тільки як котра пташина надто близько надлізе, а він клап її зубами або стук її ногою, вб’є та й ховає під себе, та так хитро, що другі й не бачать. Не минула година, а він уже надушив їх з півкопи. Тоді схопився на ноги, як не стреплеться, як не рикне, а птахи всі врозтіч. Осел забрав усю побиту пташню та й несе на те місце, де мали зійтися зі Львом. Приходить, а Лев уже там. – Ну, що, – каже до Осла і показує йому свою здобичу, – бачиш, кілько я наполював? – Ну, та й дурний же ти, небоже, – каже Осел і копнув його звірів ногою. – Таких звірів я міг би був наловити зо дві копи. Та що вони варті! А ти подивися на моїх! Я тілько таких ловив, що в повітрі літають. Ану, попробуй ти! – Ні, я такої штуки не втну, – відповів Лев. – Аж тепер бачу направду, що ти над звірами цар, а не я! Вибачай мені, що я так нечемно говорив з тобою! – А видиш! – промовив гордо Осел. – Завше треба бути чемним, бо ану ж наскочиш на старшого від себе, а тоді що буде? От і тепер я міг би тобі зараз за кару зробити смерть, але вибачаю тобі, бо ти з дурноти се зробив, а не з злої волі. Іди ж тепер і пильнуйся на другий раз! І Лев пішов, похнюпившись та підібгавши хвіст,немовби хто вилляв на нього бочку зимної-презимної води. Чи близько, чи далеко, здибає в лісі Вовчика-братика. – Здорові були найясніший царю! – каже Вовк і кланяється низенько. – Ет, іди, не смійся з мене! – каже сумно Лев. – Який я тобі цар? – Як то ні? – скрикнув Вовк. – Хто ж би смів інакше казати? – Мовчи, братику, – шептом говорить до нього Лев. – Тут недалеко є правдивий цар. Як почує, біда буде і тобі й мені. – Правдивий цар? – дивувався Вовк. – Що за диво? Який же тут є правдивий цар, крім тебе? – Є, є! – з перестрахом шептав Лев. – Я сам його бачив. Там такий страшний! А що за сила! Навіть тих звірів ловить, що в повітрі літають. Богу дякую, що мене живого пустив. – Ну, що ти говориш! – дивувався Вовк. – Диво дивне! Знаю сей ліс не віднині, але ніяк не придумаю, хто би се міг бути. Як же виглядає той новий цар? – Одно слово – страшний! – говорив Лев. – Вуха отакі, голова, як коновка, а на задній нозі царська печать. – Ніяк не вгадаю, хто се може бути? – клопотався Вовк. – Знаєш що, ходи покажи мені його! – Я? Нізащо в світі! – скрикнув Лев. —Досить уже раз страху наївся. – Та ходи-бо! Чого боятися? – заохочував Вовк. – От знаєш що, прив’яжи себе своїм хвостом до мойого, сміліше нам буде йти! – Про мене, – каже Лев, – нехай і так буде. Зв’язалися оба хвостами докупи та й пішли. Вийшли на горбик над полянку, що на ній пасся Осел. Лев зупинився, зазирає та й шепоче до Вовка: – Ось він! Ось він! Подивися! Обертається Вовк, зазирає та й як не крикне: – Дурний Льве, таж се Ослисько! – А Львові причулося, що то новий цар уже близько, як не злякається та в ноги! Через пеньки, через ярки що було духу! Дер, дер, далі втомився, став та й озирнувся. – А що, Вовче, близько вже той новий цар? Але Вовк тільки язик вивісив. Як був прив’язаний до львиного хвоста, так і волікся за ним усю дорогу і давно вже й духа спустив. – А видиш, – каже до нього Лев, – ти казав, що новий цар не страшний, а як побачив його близько, то з самого страху помер!

 Вовчик-братик і Лисичка-сестричка хитрили, поки хитрили, грішили, поки грішили, а далі стали та й кажуть: – Годі нам грішити! Треба покаятися. Ходімо на прощу аж за море, аби відмолити свої гріхи. Ходімо, то й ходімо. Зібралися, йдуть. Ішли, йшли, аж надибали Осла, що пасся на пасовиську. – Здоров був, Ослику-братику! – промовили до нього. – Здорові були, люди божі! – відповідає Осел. Стали вони, ласо позирають на Осла, а далі Лисичка й мовить: – А може би, ти, Ослику-братику, пішов з нами в дорогу? – А куди ж вас господь провадить? На прощу в далеку заморську країну. – Що ж, я готов іти з вами. – Ходи, синку, ходи,– поважно мовить Вовк, – з нами тобі безпечно буде, і розмова приємна по дорозі. Чи довго вони там ішли, чи коротко, досить, що в найкращій згоді прийшли аж над море. Тут зараз Лисичка сюди-туди звинулася, знайшла кораблик, прип’ятий до берега, і гукнула на своїх. Посідали на кораблик, відв’язали його і пустилися плисти. Осел веслує, Вовк рулює, а Лисичка вітрил пильнує. Все їм так справно йде, аж душа радується. Пливуть вони, пливуть, ба вже Вовк і Лисичка здорово поголодніли. Ослові байдуже; в кораблику на дні було настелено листя та соломи, от він і жує собі помалесеньку і веслує так, що аж піна бризкає. – Слухайте, – говорить Лисичка.– Отеє ми при божій помочі серед моря, та хто його знає, чи доведеться нам доплисти до цілі? – Бог ласкав,– мовить Осел і гребе далі. – Так-то так, і я так думаю, – мовить Лисичка, похитуючи головою, – та що, коли ми дуже прогнівили його, милосердного. – А то чим? – скрикнули в один голос Вовк і Осел. – Забули висповідатися, поки виплили на море. Хіба не знаєте, який є звичай у побожних людей? – Ай, ай, ай! – скрикнув Вовк. – Правда твоя, Лисичко! Гріх великий! Ану ж прийде буря і потопить нас, то що тоді буде? Не тілько тілом, але й душею загинемо на віки вічні. – Що ж його робити? – питає стурбований Осел. – Знаєте що, – мовить Лисичка, – сповідаймося одні одним на голос і відбудьмо покуту кождий за свої гріхи, а чень бог нам відпустить. Ти, Вовче, сповідайся мені, я буду тобі, а Осел нам обом. . – Добре! – мовить Вовк. – Тяжкі мої гріхи, Лисичко-сестричко. Коли бувало ввірвуся до кошари, то не ріжу одну Вівцю або дві, щоб наїстися, але замордую десять, двадцять із самої лютості. – За такий гріх, Вовчику-братику, мусиш три дні постити і поклони бити. Та й мої гріхи не легші. Коли бувало влізу до курника, то не душу одну курку або дві, щоб наїстися і дітей погодувати, але видушу десять, двадцять із самої злої волі. – О, за такий гріх, Лисичко-сестричко, мусиш чотири дні постити і поклони бити. А ти, Ослику-братику, чим бога образив? – Пригадую собі, – мовив з сокрушенним серцем Осел, – що раз мій господар запряг мене до візка і цілий день возив мною гарбузи, дині, моркву, огірки і всяку ярину з огороду. Отоді-то з візка впав один огірок, я схилився, підняв його і з’їв. Більше не можу собі пригадати нічого. – Ой грішнику темний! – у один голос завили Вовк і Лисичка. – Та се ж страшенний гріх! Хіба ж тобі позволено їсти огірки? Се ж ти найголовнішу заповідь переступив. І за се нема для тебе ніякої покути, хіба смерть. Поміркував Осел, куди воно річ іде, та й каже: – Га, коли смерть, то смерть. Нехай хоч своєю смертю спокутую свій гріх. Та одного тілько мені жаль. Вибираючися в дорогу, я закопав на полі під каменем великий скарб, то шкода, щоби він так і пропав. Коли б ви, люди божі, видобули його та роздали на святі церкви, на служби божі та на милостиню за мою душу! – Добре, Ослику-братику, добре, – мовив Вовк, – зробимо все, що кажеш, тілько розкажи нам, де лежить той скарб і по чім пізнати його схованку? – Він лежить недалеко того місця, де ви мене здибали, а пізнати схованку по камені, що ним завалена нора. На тім камені видовбаний такий самісінький знак, як ось тут у мене на лівому копиті. Придивися йому добре, то зараз пізнаєш. Підняв Осел ліву задню ногу, а Вовк нахилився, щоби поглянути, що там за знак на копиті. Та в тій хвилі Осел як не замахне ногою, як не фрасне Вовка копитом у зуби, аж Вовк перекинувся і стрімголов бабахнув у море. Там ще не встиг отямитися, а вже було по нім. А Лисичка, бачачи, що сталося з Вовком, з великого переляку аж підскочила, та так нещасливо, що й сама впала в море і втопилася. А Осел плив, плив, поки не доплив щасливо до берега.

 Це, мої дітоньки, не є сторія, а практика. То нібито так: брехали старі люди, та й я за ними брешу. Бо, певно, ніхто там при тім не був, як Заєць з Їжем сперечалися. А проте воно мусить бути правда, бо мій небіжчик дідусь, коли мені це оповідав, усе говорив: «Я там при тім не був, але це мусить бути правда, бо мені це старі люди повідали, а старим людям пощо брехати?» Слухайте ж, як то воно було. Була свята неділенька, під осінь уже, саме коли гречки відцвітали. Сонечко зійшло ясно на небі, вітрець теплий проходжувався по стернях, жайворонки співали високо-високо в повітрі, пчілки бриніли в гречанім цвіті, а люди, святочно повбирані, йшли до церкви. Все, що жило, радувалося милою днинкою, і Їжак також. Їжак стояв собі край дверей своєї нори, заложив руки за пояс, виставив ніс на теплий вітер та й мугикав собі стиха пісеньку – чи гарну, чи не гарну – кому там що до того! Як уміє, так і піє. Мугикає собі тихенько, а далі подумав собі: «Поки там моя жінка миє дітей та дає їм свіжі сорочечки, дай лишень піду я троха в поле, пройдуся та й на свої буряки подивлюся, чи добре виросли». Буряки були недалеко від його хати; Їжак брав їх, кілько йому треба було на страву для своєї родини, і для того й говорив завсіди «мої буряки». Ну, добре. Осторожно запер він за собою двері й поплівся стежкою в поле. Недалеко пройшов і саме попри терновий корч хотів скрутити і навправці піти до буряків, аж тут настрічу йому Заєць. Він також так був вийшов на прохід і хотів при тій нагоді навідатися до «своєї» капусти. Побачивши Зайця, Їжак поклонився йому чемненько і привітав його святою неділею. Та Заєць був собі великий панич і дуже горда штука. Він не відповів нічого на Їжакове привітання, а тільки глянув на нього дуже звисока і відізвався: – Ого, а ти чого так рано ось тут по полі волочишся? – На прохід вийшов, – відповів їжак. – На прохід? – зареготався Заєць. – А я думав, що твоїм ногам ліпше би було лежати, ніж на прохід лазити. Ся насмішка дуже розсердила Їжака, бо вже що як що можна йому говорити, все він знесе, але коли хто його ноги бере на кпини, то він того не може дарувати, власне для того, бо з божого допусту ноги у нього криві. – Ти, певно, думаєш,– мовить Їжак до Зайця,– що ти своїми довгими лабами більше докажеш? – І певно, – відповів Заєць. – Можемо зробити пробу, – мовить Їжак. – Ану, побиймося об заклад, побачиш, чи я тебе не перегоню. – Це вже сміх людям сказати! Ти своїми кривульками перебіжиш мене? – сміявся Заєць. – Ну, про мене, зробимо пробу, коли тебе така охота зносить. О що заклад? – Дуката і фляшку горілки, – мовить Їжак. – Приймаю, – відмовляє Заєць. – Давай руку! А тепер біжім! – Ну, ну, ну, так нагло не маємо чого квапитися, – відповів Їжак. – Я ще зовсім натще серця! Мушу наперед піти додому, трошка поснідати, а за півгодинки верну на отеє місце. Заєць не мав нічого против того, бо й йому хотілося перед тим похрупати трохи свіжої капусти. А Їжак тим часом поплентався додому. «Чекай ти, Зайчику, – думав він по дорозі. – Ти надієшся на свої довгі ноги, але я тобі таки заграю не тої. Правда є, що ти панич великий, але у голові у тебе розуму небагато. Заплатиш, небоже, заклад, аж буде курітися». Приходить Їжак додому і мовить до своєї жінки: – Жінко, вбирайся швиденько, підеш зо мною в поле. – А чого мені в поле? – питає Їжиха. – Знаєш, я з Зайцем об заклад побився. Маємо оба бігати на перегони, а хто програє, платить дуката і фляшку горілки. – Чи ти, чоловіче, з глузду зсунувся? – скрикнула Їжиха. – Та з Зайцем хочеш у перегони бігати? – Вже ж, що хочу. І ти мусиш мені допомогти. Жінка ще щось хотіла балакати, та Їжак сказав до неї: – Не турбуйся, жінко! Я вже тобі скажу, як це маємо зробити. Вбирайся, тілько живенько, та й ходім у поле. Що мала Їжиха робити? Зібралася та й пішла з чоловіком. А по дорозі Їжак мовить до неї: – Слухай, жінко, що я тобі скажу. Бачиш, на отсій довгій ниві мають бути наші перегони. Заєць буде бігти одною бороздою, а я другою. Відтам з гори починаємо бігти. Отже, ти стань собі ось тут у борозді, і коли Заєць прибіжить сюди, то ти підніми голову та й крикни: «Я вже тут!» Так розмовляючи, вони прийшли на умовлену ниву, Їжак поставив свою жінку на її місце, а сам пішов горі бороздою на другий конець. Приходить, а Заєць уже там. – Ну, що ж, біжимо? – питає Заєць. – Авжеж, біжимо, – каже Їжак. – Ну, раз – два – три! Один став у одну борозду, другий у другу, а коли Заєць крикнув «три», рушив сам, як вихор, долі нивою. А Їжак пробіг, може, зо три кроки, потім скулився в борозді і вернув назад на своє перше місце. А Заєць жене, що має сили, та коли добіг на конець ниви, аж тут Їжакова жінка з другої борозди кричить йому назустріч: – Я вже тут! Заєць тільки очі витріщив з диву; йому й до голови не прийшло, щоби це не був той самий Їжак, бо, знаєте, Їжак і Їжиха однаковісінькі на подобу. – А це як може бути? – скрикнув Заєць.– Біжім ще раз, назад до першої мети! І, не передихнувши добре, він вихром полетів горі нивою, положивши вуха на хребет. Їжиха лишилася спокійнісінько на своїм місці. А коли Заєць добіг на другий конець ниви, то там Їжак крикнув йому назустріч: – Я вже тут! Розлютився Заєць. Що за диво! Щоби такий корсоногий їжак мене перегнав! І, не тямлячи себе з досади, крикнув: – Ще раз біжім! До нижньої мети! – Про мене, Семене, – мовив Їжак, – біжім хоч десять раз, мені байдуже. Побіг Заєць, а внизу знов чує: – Я вже тут! Біжить ще раз догори – знов те саме. Так він, бідолаха, бігав, бігав сімдесят і три рази там і назад, а Їжак завсіди був «уже тут». Чи Заєць добіжить до горішньої мети, чи до долішньої, все чує одно: «Я вже тут». А сімдесятий четвертий раз уже Заєць не добіг до мети. Саме на середині ниви впав на землю, кров бухнула йому з горла, і він сконав на місці. А Їжак узяв виграний заклад, дуката і кварту горілки, гукнув на свою жінку з борозди, і обоє пішли радісно додому і жиють ще й досі, коли не померли. Зайця поховали, а весь його рід зарікся від того часу не бігати з Їжаками об заклад, так що ми, дітоньки, вже того ніколи не побачимо. А для вас, небожата, відси така наука: ніколи не підіймай на сміх бідного чоловіка, хоч би це був простий, нерепаний Їжак.

 Був собі в одного господаря Кіт Мурко, а у другого Пес Бурко. Хоч то Пес і Кіт звичайно не люблять один другого, та Мурко з Бурком із самого малку були великі приятелі. От одного разу, саме в жнива, коли всі з дому позабиралися в поле, бідний Мурко ходив голодний по подвір’ї і муркотів дуже жалібно. Рано господиня, вибираючися в поле, забула дати йому їсти – значить, прийдеться бідному терпіти аж до вечора. До лісу було далеко йти, у стрісі воробчиків не чутно ніяких, що тут бідному Муркові на світі божім робити? «Ей, – подумав він собі, – он там у сусіда на шпихлірі голуби водяться. Я колись лиш одним оком заглянув: у двох гніздах є молоді голуб’ята, такі ситі та гладкі, як подушечки. От би мені таке одно голуб’ятко в пригоді стало! Та ба, Бурко по подвір’ї ходить, шпихліра стереже. Хоч то ми з ним і приятелі, та я то добре знаю, що на шпихлір він мене не пустить. Нема що й говорити з ним про се. Зовсім собача вірність у нього!» Але голод не тітка. Муркові чимраз гірше докучав порожній живіт, от він і почав міркувати, як би то здурити Бурка та спровадити його геть із подвір’я. При голоднім животі швидко думки йдуть до голови. От за малу хвилю мій Мурко біжить до Бурка мов не знати з якою доброю новиною. – Слухай, Бурцю, – кричить здалека. – Приношу тобі добру вістку. Ось власне тепер я сидів за селом на високій липі, – знаєш, там на роздорожжі коло хреста. Сиджу собі та чатую на воробчиків, коли бачу, а з сусіднього села біжить межею якийсь пес і несе в зубах ковбасу – та таку довжезну, що оба кінці геть поза ним землею волочаться. Приніс під липу, оглянувся довкола, чи не підглядає хто, живенько випорпав під коренем добру яму, запорпав ковбасу, ще й каменем на знак привалив та й побіг. От така-то благодать! Я ледво всидів на липі, так мені запах до носа вдарив. Та що з того, не міг я поживитися нею, бо камінь тяжкий та й глини, бестія, напорпав багато. То, може би, ти, братику... Ще Мурко й не скінчив своє оповідання, коли Бурко зірвався на рівні ноги і, мов вихор, полетів за село під липу шукати ковбаси. Він, бідний, також не дуже до переситу наїдався, м’яса рідко й нюхав, а ковбаса хіба в сні часом йому приснилася. А тут на тобі, така ласка божа під липою закопана, ще й каменем привалена! Драпнув Бурко так, що аж закурілося за ним. А Муркові тільки того й треба було. Не тратячи ані хвилі часу, він горі углом видряпався на шпихлір, вибрав собі котре найтовстіше голуб’ятко, вхопив його в зуби, загриз та й гайда з ним до своєї хати. Там він виліз на загату, положив голуб’ятко перед себе та почав хрупати, радісно муркотячи. Тим часом Бурко прибіг до липи, шукає, нюхає, порпає – нема ані каменя, ані глини, а ковбаси й духу не чути. Вертає, бідний, мов із лихого торгу додому та й біжить просто на Муркове обійстя, щоби пожалуватися приятелеві, пощо його здурив. Та, ставши за углом, він почув, як Мурко, облизуючися від крові з голуб’ятка, балакає сам до себе: – Ото дурень той Бурко! Він десь тепер, певно вганяє попід липу, язик висолопивши, та шукає ковбаси, а не знає, що я його голуб’ятком так славно пообідав! Дряпнула Бурка по серці така фальшивість приятеля, завзявся відплатити йому. Усміхаючись, він підійшов до загати та й мовить: – Ей, Мурку, Мурку! Ти гадаєш, що ти мене здурив, що я повірив твоїй байці про ту ковбасу? А я сидів за плотом і бачив, як ти з нашого шпихліра голуб’ятко взяв. Та пощо тобі від мене критися? Чому було не сказати просто? Хіба я приставлений голуб’ят пильнувати? Се не моя худоба. Я й сам був би не від того, щоб часом одно-друге схрупати. От хоч і зараз. Ану, ходи та подай ще й мені одно, а собі можеш і ще одно взяти. Дуже втішився Мурко, чуючи таку мову, бо, звісно, злому завсіди радісно, коли пізнає, що й другий, кого він мав за чесного, такий самий злодій, як і він. І скочив Мурко з загати, щоби привітатися з Бурком, та сей в тій хвилі хап його за карк і роздер.

 Пасся раз Осел на пасовиську та якось наблизився до лісу, а за пнем сидів Вовк, вискочив до Осла й хотів його роздерти. А Осел, дарма що його за дурня вважають, зараз надумав, що йому зробити. Вовк до нього біжить, а він усміхається так радісно, кланяється йому низенько та й каже:  – От добре, от добре, пане Вовче, що ви прийшли. Я вже тут вас шукаю-шукаю!  – А нащо я тобі здався? – питає Вовк.  – Та, бачите, громада послала мене за вами і пильно наказала: «Йди і без Вовка до села не повертайся!»  – А нащо я громаді здався? – питає Вовк.  – А ви й не знаєте? Адже у нас у селі старшину вибирають.  – Ну, так що з того, що вибирають?  – Не то біда, що вибирають,– каже Осел,– а то біда, що нікого не можуть вибрати. Вже всі господарі пересварилися проміж себе, а далі кажуть: «Тут хіба один Вовк із лісу може старшиною бути». Як сказали це, так на цьому й погодились і вислали мене, щоб я вас зараз привів до села. Таке-то діло.  Почувши таке, Вовк аж хвіст угору підняв з радості. Зараз виліз на Осла, сів йому на спину та й їде до села. А коли приїхали до села, Осел закричав своїм дзвінким голосом, з хат повибігали люди, та, бачачи, що Вовк на Ослі верхом їде, кинулися з палками, ціпами та дрючками та й давай його молотити. Били, били, ледве Вовк живий із села втік.  Біжить неборака та все оглядається, чи іде люди за ним не біжать. Аж коли вже села не стало видно, Вовк побачив копицю сіна, вискочив на неї, простягнувся і ліг спочити. А спочиваючи, почав голосно сам до себе говорити:  – Мій тато старшиною не був, мій дід старшиною не був, і чого ж то мені, дурному, раптом забажалося старшиною бути? Ех, шкода, що нема тут якого порядного хлопця, щоби мене здоровенним буком полупцював та розуму навчив.  А під копицею сидів здоровенний парубок з вилами в руках. Почувши це, як вискочить, як потягне Вовка разів з десять по хребту, аж Вовк і дух спустив.

 Ходив собі Вовчик-братик по лісі, ходив, та й надибала його тяжкая пригода. Побачили його ловці-молодці та й почали за ним гнатися. Тікав Вовчик лісом, лісом, а далі прийшлося вибігти на биту дорогу. А дорогою в тій хвилі йшов з поля чоловік з мішком і ціпом. Вовк до нього: – Дядечку, голубчику! Змилуйся надо мною, сховай мене в мішок! За мною ловці-молодці гонять, хотять мене віку збавити. Змилувався чоловік, сховав Вовка в мішок, завдав собі на плечі на й несе. Надбігають ловці-молодці. – А не бачив ти, чоловіче, Вовчика-братика? – питають. – Ні, не бачив. От вони й погнали далі. А коли вже їх не було видно, Вовк із міха обзивається: – А що, пішли вже мої гонителі? – Пішли. – Ну, тепер випусти мене на волю! Чоловік розв’язав мішок і випустив Вовчика-братика на волю! А той і говорить: – Ну, чоловіче, тепер я тебе з’їм. – Ей, Вовчику, Вовчику! Я тебе з такої біди вирятував, а ти мене з’їсти хочеш! – А що, чоловіче! Се так у світі ведеться: старе добро забувається. Видить чоловік, що діло погане, і говорить: – Ну, коли так, то ходімо далі! Здаймося на суд. Коли суд скаже по-твойому, то нехай по-твойому й буде: з’їси мене. Пішли далі. Здибають стару Кобилу. Чоловік до неї й говорить: – Будь ласка, Кобило-матусю, розсуди нас. Отеє я вирятував Вовчика-братика з тяжкої пригоди, а він хоче мене з’їсти. І розповів їй усе, як було. Кобила подумала-подумала та й мовить: – Вовкова правда, чоловіче! Я жила у господаря дванадцять літ, робила на нього із усеї сили, привела йому десятеро лошат, а тепер, коли я постарілася і до роботи стала неспосібна, він узяв та й вигнав мене на голе поле, щоб мене вовки з’їли. Отеє вже тиждень я тут днюю і ночую і жду не дождуся, поки прийдуть вовки й розідруть мене. Так-то, дядьку, старе добро забувається. – А бачиш, моя правда! – крикнув Вовк. Засумувався чоловік і почав просити Вовка, щоби пошукати їм іще другого суду. Вовчик пристав на се. Ідуть-ідуть, надибали старого Пса. Чоловік і до нього обертається зі своїм ділом. Розповів йому все, як було. Пес подумав-подумав та й повідає: – Ні, чоловіче, Вовкова правда. Ось послухай, як зо мною було. Служив я господареві двадцять літ, пильнував його дому і худоби, а коли постарівся і голосу у мене не стало, він вигнав мене з обійстя, і ось я тепер блукаю без захисту. Забувається старе добро, се свята правда! – Бачиш, на моє виходить! —крикнув Вовк. Засумував чоловік ще гірше і почав ще раз проситися у Вовка. – Позволь мені ще одного суду розпитати, а тоді вже роби зо мною, що хочеш, коли старого добра не пам’ятаєш. – Добре. Пішли вони, аж насупроти них Лисичка-сестричка. – Гей, Лисичко-сестричко! – кричить їй здалека чоловік і кланяється. – Зроби ласку, підійди ближче, розсуди нас обох з Вовчиком. Наблизилася Лисичка, розповідає їй чоловік, що і як було. А Лисичка не вірить. – Та не може сьому бути правда, чоловіче, аби Вовк, такий великий пан, та влізся в отсей мішок! – Але ж правда! – крикнув Вовк. – Ні, нізащо не йму віри! – уперлася при своїм Лисичка. Що вже чоловік божиться, що Вовчик запевняє, ні та й ні! – Не можу сьому вірити, хіба мені доочне покажете, як се було. – Що ж, се можна, – сказав чоловік та й розставив мішок так само, як тоді, коли саджав Вовка. – Ось бач, як се було! – сказав Вовк і встромив голову в мішок. – Як то, ти хіба тілько голову встромив? – спитала Лисиця. Вовк уліз увесь у мішок. – Ну, чоловіче, – промовила Лисиця, – тепер покажи мені, як ти його зав’язував? Чоловік зав’язав. – Ну, а тепер, чоловіче, покажи мені, як ти на тоці снопи молотив? Чоловікові не треба було сього два рази казати. Як замахне ціпом, як почне лущити по мішку! А Лисиця ще й примовляє: – Ану, чоловіче, а як ти снопи перевертав? Чоловік обернув мішок на другий бік та як уцідить Вовка по голові, та й забив його на смерть. – Ну, чоловіче, – мовить Лисиця, – я тебе вирятувала від смерті. Що ж ти мені за се ударуєш? – Дарую тобі, Лисичко-сестричко, мішок курей. – Добре Пішла Лисичка-сестричка за чоловіком до села, стала собі за ворітьми, а чоловік пішов до хати курей шукати. Взяв мішок та й почав ловити курей, коли втім жінка надходить. – А що се ти, чоловіче, робиш? Розповів їй чоловік усе, що з ним було, і з якої пригоди вирятувала його Лисичка, і яку він їй обіцяв заплату. – Богу дякувати, що ти живий і здоров, – мовить жінка. – А щоб Лисиці давати курей, на се я ніколи не пристану. Ліпше ти всади в мішок наших двох Песиків, Лиска та Рябка, та й дай Лисиці. Подумав-подумав чоловік та й послухав жінки. Всадив Песиків до мішка, виніс за ворота та й мовить: – На ж тобі, Лисичко-сестричко, отсей мішок курей! Візьми їх на плечі та й неси в ліс, а не розв’язуй близько села, щоб не розлетілися! Взяла Лисичка мішок, несе-несе, двигає-двигає, далі сіла спочивати за селом на могилі та й думає собі: «Дай загляну лишень, кілько там тих курей у мішку?» Розв’язала мішок, та не вспіла гаразд і заглянути, а з мішка як не вискочать Лиско і Рябко та за Лисицею. Лисиця втеки щодуху, ледво-не-ледво вскочила в ліс та в свою нору. Віддихнувши трохи з переполоху, почала сама з собою розмовляти: – Ви, мої оченька, що ви робили, коли за мною ті погані собаки гнали? – Ми пильно дивилися, щоб ти знала, куди від них найліпше тікати. – А ви, мої ноженька, що робили? – Ми бігли з усієї сили, щоби тебе собаки не могли догонити. – А ви, мої вушенька , що робили? – Ми уважно надслухували, чи не наближаються твої вороги. – А ти, хвостище, що робив? Хвостище розсердився, що Лисиця так неласкаво до нього заговорила, та й каже їй на злість: – А я мотався сюди й туди, зачіпався то за пеньки, то за гіллячки, щоби тебе затримати, щоби тебе собаки зловили. – А, то ти такий добрий, – крикнула Лисиця. – Геть мені з хати! Та й за сим словом висунула хвіст із нори, ще й кричить: – Гей, Лиско й Рябко, цу-цу! Нате вам Лисиччин хвостик! Рвіть його! А Лиско і Рябко немов на те й чекали. Вхопили Лисиччиний хвостик, як шарпнули та витягли й цілу Лисичку з нори і тут її й розірвали.

 Жив собі в однім лісі Лис Микита, хитрий-прехитрий. Кілька разів гонили його стрільці, травили його псами, заставляли на нього заліза або підкидали йому затроєного м’яса, нічим не могли йому доїхати кінця. Лис Микита кпив собі з них, оминав усякі небезпеки, ще й інших своїх товаришів остерігав. А вже як вибрався на лови – чи то до курника, чи до комори, то не було смілішого, вигадливішого та зручнішого злодія над нього. Дійшло до того, що він не разу білий день вибирався на полювання і ніколи не вертав з порожніми руками. Це незвичайне щастя і та його хитрість зробили його страшенно гордим. Йому здавалося, що нема нічого неможливого для нього. – Що ви собі думаєте! – величався він перед своїми товаришами. – Досі я ходив по селах, а завтра в білий день піду до міста і просто з торговиці Курку вкраду. – Ет, іди, не говори дурниць! – уговкували його товариші. – Що, дурниць! Ану, побачите! – решетився Лис. – Побачимо або й не побачимо. Там пси купами по вулицях ходять, то вже хіба б ти перекинувся в Блоху, щоб тебе не побачили і не роздерли. – От же побачите, і в Блоху не перекинуся, і не розідруть мене! – товк своє Лис і поклав собі міцно зараз завтра, в сам торговий день, побігти до міста і з торговиці вхопити Курку. Але сим разом бідний Микита таки перечислився. Поміж коноплі та кукурудзи він заліз безпечно аж до передмістя; огородами, перескакуючи плоти та ховаючися між яриною, дістався аж до середмістя. Але тут біда! Треба було хоч на коротку хвильку вискочити на вулицю, збігати на торговицю і вернути назад. А на вулиці і на торговиці крик, шум, гармидер, вози скриплять, колеса туркочуть, коні гримлять копитами, свині квичуть, жиди шваркочуть, селяни гойкають – одним словом, клекіт такий, якого наш Микита і в сні не бачив, і в гарячці не чував. Але що діяти! Наважився, то треба кінчити те, що зачав. Посидівши пару годин у бур’яні коло плоту, що притикав до вулиці, він освоївся трохи з тим гамором. Позбувшися першого страху, а надто роздивившися потроху, куди і як найліпше бігти, щоб осягнути свою ціль, Лис Микита набрав відваги, розбігся і одним духом скочив через пліт на вулицю. Вулицею йшло і їхало людей багато, стояла курява. Лиса мало хто й запримітив, і нікому до нього не було діла. «От Пес так Пес», – думали собі люди. А Микита тому й рад. Знітився, скулився та ровом як не чкурне просто на торговицю, де довгим рядом сиділи жінки, держачи на решетах, у кошах і кобелях на продаж яйця, масло, свіжі гриби, полотно, сім’я, курей, качок і інші такі гарні речі. Але не встиг він добігти до торговиці, коли йому настрічу біжить Пес, з іншого боку надбігає другий, там видить третього. Псів уже наш Микита не здурить. Зараз занюхали, хто він, загарчали та й як не кинуться до нього! Господи, яке страхіття! Наш Микита скрутився, мов муха в окропі: що тут робити? куди дітися? Недовго думаючи, він шмигнув у найближчі отворені сіни, а з сіней на подвір’я. Скулився тут і роздивляється, куди б то сховатися, а сам надслухує, чи не біжать пси. Ого! Чути їх! Уже близько! Бачить Лис, що на подвір’ї в куті стоїть якась діжа. От він, недовго думаючи, скік у діжу та й сховався. Щастя мав, бо ледве він щез у діжі, коли надбігли пси цілою купою, дзявкаючи, гарчачи, нюхаючи. – Тут він був! Тут він був! Шукайте його! – кричали передні. Ціла юрба кинулася по тісненькім подвір’ї, по всіх закутках, порпають, нюхають, дряпають – Лиса ані сліду нема. Кілька разів підходили й до діжі, але негарний запах, який ішов від неї, відгонював їх. Вкінці, не знайшовши нічого, вони побігли далі. Лис Микита був урятований. Урятований, але як! У діжі, що так несподівано стала йому в пригоді, було більше як до половини синьої, густо на олії розведеної фарби. Бачите, в тім домі жив маляр, що малював покої, паркани та садові лавки. Власне завтра мав малювати якийсь великий шмат паркану і відразу розробив собі цілу діжу фарби та й поставив її в куті на подвір’ї, щоб мав на завтра готову. Вскочивши в сю розчину, Лис Микита в першій хвилі занурився в неї з головою і мало не задушився. Але потім, діставши задніми ногами дна бочки, став собі так, що все його тіло було затоплене в фарбі, а тільки морда, також синьо помальована, трошечки вистирчала з неї. Отак він вичекав, поки минула страшна небезпека. Серце у бідолахи билося сильно, голод крутив кишки, запах олії майже душив його, але що було діяти! Слава богу, що живий! Та й то ще хто знає, що буде. Ану ж надійде господар бочки і застане його тут? Але й на це не було ради. Майже вмираючи зо страху, бідний Лис Микита мусив сидіти в фарбі тихо аж до вечора, знаючи добре, що якби тепер, у такім строї, появився на вулиці, то вже не пси, але люди кинуться за ним і не пустять його живого. Аж коли смерклося, Лис Микита прожогом вискочив із своєї незвичайної купелі, перебіг вулицю і, не спостережений ніким, ускочив до садка, а відси бур’янами, через плоти, через капусти та кукурудзи чкурнув до лісу. Довго ще тяглися за ним сині сліди, поки фарба не обтерлася трохи або не висхла. Вже добре стемнілося, коли Микита добіг до лісу, і то не в тім боці, де була його хата, а геть у противнім. Був голодний, змучений, ледве живий. Додому треба було ще бігти зо дві милі, але на це у нього не ставало вже сили. Тож, покріпившися трохи кількома яйцями, що знайшов у гнізді Перепелиці, він ускочив у першу-ліпшу порожню нору, розгорнув листя, зарився у ньому з головою і заснув справді, як по купелі. Чи пізно, чи рано встав він на другий день, сього вже в книгах не записано, – досить, що, вставши з твердого сну, позіхнувши смачно і сплюнувши тричі в той бік, де вчора була йому така немила пригода, він обережненько, лисячим звичаєм, виліз із нори. Глип-глип! Нюх-нюх! Усюди тихо, спокійно, чисто. Заграло серце в лисячій груді. «Саме добра пора на полювання»! – подумав. Але в тій хвилі зирнув на себе – господи! Аж скрикнув неборачисько. А це що таке? З переляку він кинувся тікати, але ба, сам від себе не втечеш! Зупинився і знов придивляється: та невже це я сам? Невже це моя шерсть, мій хвіст, мої ноги? Ні, не пізнає, не пізнає, та й годі! Якийсь дивний і страшний звір, синій-синій, з препоганим запахом, покритий не то лускою, не то якимись колючими гудзами, не то їжовими колючками, а хвіст у нього – не хвіст, а щось таке величезне а важке, мов довбня або здоровий ступернак, і також колюче. Став мій Лис, оглядає те чудовище, що зробилося з нього, обнюхує, пробує обтріпатися – не йде. Пробує обкачатися в траві – не йде! Пробує дряпати з себе ту луску пазурами – болить, але не пускає! Пробує лизати – не йде! Надбіг до калюжі, скочив у воду, щоб обмитися з фарби, – де тобі! Фарба олійна, через ніч у теплі засохла добре, не пускає. Роби що хочеш, небоже Микито! В тій хвилі де не взявся Вовчик-братик. Він ще вчора був добрий знайомий нашого Микити, але тепер, побачивши нечуваного синього звіра, всього в колючках та гудзах і з таким здоровенним, мов із міді вилитим, хвостом, він аж завив з переляку, а отямившися, як не пішов удирати – ледве хлипає! Подибав у лісі Вовчицю, далі Ведмедя, Кабана, Оленя – всі його питають, що з ним, чого так утікає, а він тільки хлипає, баньки витріщив та, знай, тільки лепоче: – Он там! Он там! Ой, та й страшне ж! Ой! та й люте ж! – Та що, що таке? – допитують його свояки. – Не знаю! Не знаю! Ой, та й страшенне ж! Що за диво! Зібралося довкола чимало звіра, заспокоюють його, дали води напитися. Малпа Фрузя вистригла йому три жміньки волосся з-між очей і пустила на вітер, щоб так і його переполох розвіявся, але де тобі, все дарма. Бачачи, що з Вовком непорадна година, звірі присудили йти їм усім у той бік, де показував Вовк, і подивитися, що там таке страшне. Підійшли до того місця, де все ще крутився Лис Микита, зирнули собі ж та й кинулися врозтіч. Де ж пак! Такого звіра ні видано ні чувано, відколи світ світом і ліс лісом. А хто там знає, яка у нього сила, які в нього зуби, які кігті і яка його воля? Хоч і як тяжко турбувався Лис Микита своєю новою подобою, а все-таки він добре бачив, яке вражіння зробила та його подоба зразу на Вовка, а отеє тепер і на інших звірів. «Гей,– подумав собі хитрий Лис,– та це не кепсько, що вони мене так бояться! Так можна добре виграти. Стійте лишень, я вам покажу себе»! І, піднявши вгору хвіст, надувшися гордо, він пішов у глиб лісу, де знав, що є місце сходин для всеї лісової людності. Тим часом гомін про нового нечуваного і страшного звіра розійшовся геть по лісі. Всі звірі, що жили в тім лісі, хотіли хоч здалека придивитися новому гостеві, але ніхто не смів приступити ближче. А Лис Микита мов і не бачить сього, йде собі поважно, мов у глибокій задумі, а прийшовши насеред звірячого майдану, сів на тім пеньку, де звичайно любив сідати Ведмідь. Сів і жде. Не минуло й півгодини, як довкола майдану нагромадилося звірів і птахів видимо-невидимо. Всі цікаві знати, що це за поява, і всі бояться її, ніхто не сміє приступити до неї. Стоять здалека, тремтять і тільки чекають хвилі, щоб дати драпака. Тоді Лис перший заговорив до них ласкаво: – Любі мої! Не бійтеся мене! Приступіть ближче, я маю вам щось дуже важне сказати. Але звірі не підходили, і тільки Ведмідь, ледво-не-ледво переводячи дух, запитав: – А ти ж хто такий? – Приступіть ближче, я вам усе розповім, – лагідно і солодко говорив Лис. Звірі трохи наблизилися до нього, але зовсім близько не важилися. – Слухайте, любі мої, – говорив Лис Микита, – і тіштеся! Сьогодні рано святий Миколай уліпив мене з небесної глини – придивіться, яка вона блакитна! І, ожививши мене своїм духом, мовив: – Звіре Остромисле! В звірячім царстві запанував нелад, несправедливий суд і неспокій. Ніхто там не певний свойого життя і свойого добра. Іди на землю і будь звірячим царем, заводи лад, суди по правді і не допускай нікому кривдити моїх звірів! Почувши це, звірі аж у долоні сплеснули. – Ой господи! Так це ти маєш бути наш добродій, наш цар? – Так, дітоньки, – поважно мовив Лис Микита. Нечувана радість запанувала в звірячім царстві. Зараз кинулися робити порядки. Орли та яструби наловили курей, вовки та ведмеді нарізали овець, телят і нанесли цілу купу перед нового царя. Сей узяв часточку собі, а решту по справедливості розділив між усіх голодних. Знов радість, знов оклики зачудування і подяки. От цар! От добродій! От премудрий Соломон! Та за таким царем ми проживемо віки вічисті, мов у бога за дверми! Пішли дні за днями. Лис Микита був добрим царем, справедливим і м’якосердним, тим більше, що тепер не потребував сам ходити на лови, засідати, мордувати. Все готове, зарізане, навіть обскубане і обпатране, приносили йому услужні міністри. Та й справедливість його була така, як звичайно у звірів: хто був дужчий, той ліпший, а хто слабший, той ніколи не виграв справи. Жили собі звірі під новим царем зовсім так, як і без нього: хто що зловив або знайшов, той їв, а хто не зловив, той був голоден. Кого вбили стрільці, той мусив загинути, а хто втік, той богу дякував, що жиє. А проте всі були дуже раді, що мають такого мудрого, могутнього і ласкавого царя, а надто так неподібного до всіх інших звірів. І Лис Микита, зробившися царем, жив собі, як у бога за дверми. Тільки одного боявся, щоб фарба не злізла з його шерсті, щоби звірі не пізнали, хто він є по правді. Для того він ніколи не виходив у дощ, не йшов у гущавину, не чухався і спав тільки на м’якій перині. І взагалі він пильнував, щоб нічим не зрадити перед своїми міністрами, що він є Лис, а не жаден звір Остромисл. Так минув рік. Надходили роковини того дня, коли він настав на царство. Звірі надумали святкувати врочисто той день і справити при тій нагоді великий концерт. Зібрався хор з лисів, вовків, ведмедів, уложено чудову кантату, і вечором по великих процесіях, обідах і промовах на честь царя хор виступив і почав співати. Чудо! Ведмеді ревли басом, аж дуби тряслися. Вовки витягали соло, аж око в’януло. Але як молоді лисички в народних строях задзявкотіли тоненькими тенорами, то цар не міг витримати. Його серце було переповнене, його обережність заснула, і він, піднявши морду, як не задзявкає й собі по-лисячому! Господи! Що стало? Всі співаки відразу затихли. Всім міністрам і слугам царським відразу мов полуда з очей спала. Та це Лис! Простісінький фарбований Лис! Ще й паскудною олійною фарбою фарбований! Тьфу! А ми собі думали, що він не знати хто такий! Ах ти, брехуне! Ах ти, ошуканче! І, не тямлячи вже ані про його добродійства, ані про його величну мудрість, а люті тільки за те, що так довго давали йому дурити себе, всі кинулися на нещасного Лиса Микиту і розірвали його на шматочки. І від того часу пішла приповідка: коли чоловік повірить фальшивому приятелеві і дасть йому добре одуритися; коли який драбуга отуманить нас, обідре, оббреше і ми робимося хоть дрібку мудрішими по шкоді, то говоримо: «Е, я то давно знав! Я на нім пізнався, як на фарбованім Лисі».

Була собі хатиночка, навколо неї пліт. Жили в хатинці півничок і сірий кіт-воркіт. Кіт зрання та до вечора у лісі полював, А півник в хаті порався та квіти поливав. От якось вранці вирушив до лісу кіт-воркіт. Аж тут лисичка хитрая прибігла до воріт. Прибігла, облизалася гостреньким язичком та й почала виспівувать солодким голоском: - Ой півнику-когутику, який ти молодець! Голівка в тебе масляна, червоний гребінець. Нема ні в кого пір’ячка, такої довжини… Ой вийди на подвір’ячко ворота відчини! Сподобалися півнику привітливі слова, він за ворота виглянув:  - А хто це там співа? Схопила лиска півника та й кинулась в байрак! Кричить і б’ється півничок, не вирветься ніяк. - Ой котику-воркотику біжи сюди, біжи! Звільнитися від ворога мені допоможи! А кіт ще недалеко був, щодуху пострибав, нагнав хвостату злодійку і друга врятував. На другий день котові знов іти до лісу час. От він іде, а півнику дає такий наказ: Гляди ж, мій любий братику, веди себе як слід. Усяким хижим злодіям не відчиняй воріт! Пішов до лісу кіт- воркіт, далеко десь бреде. А вже лисичка тут як тут і знов своє веде: Ой півнику-когутику, який ти молодець! Яскраве в тебе пір’ячко, червоний гребінець. Ой вийди із хатиночки, ворота відчини. Я дам тобі насіннячка ще й ягід бузини! От півник тільки виглянув: Хто ягоди приніс? Схопила лиска півника та й кинулась у ліс! Щосили б’ється півничок: кричить на всі лади: Ой котику-воркотику біжи скоріш сюди! Примчав із лісу кіт-воркіт, хоч і далеко був, нагнав хвостату злодійку і півника здобув. На третій день збирається ізнов до лісу кіт та й каже: Ти вже ,півнику, не відчиняй воріт. А як не будеш слухатись, потрапиш у біду. Тебе вже я не визволю, бо я далеко йду! Лишився в хаті півничок, сидить, забився в кут. А вже лисичка хитрая ізнову тут як тут. Ой півнику-когутику, який ти молодець! Яскраве в тебе пір’ячко, червоний гребінець. Ой вийди на подвір’ячко ворота відчини. Прийшли співці з музиками з чужої сторони. Пісні співать збираються ще й танці витінать. Без тебе, без когутика, не хочуть починать! От півник тільки виглянув: Які ще там пісні? – Схопила лиска півника та й зникла в гущині. Хоч як не плакав півничок, а котик не почув, бо він у лісі темному далеко дуже був. Вертається увечері додому кіт-воркіт – нема в хатинці півника, пропав його і слід! - Ах ти ж хвостата злодійко, ти знову тут була! Мого дружка єдиного до себе потягла… Не став він часу гаяти, Кіт і півник казкане став він лити сліз, узяв мішок та шабельку й пішов собі у ліс. Приходить кіт на галяву: і бачить: перед ним стоїть хатинка лисяча із ганком різьбленим. А ось дочка лисиччина – маленьке лисеня – з метеликами грається та жабок доганя. Підкрався кіт тихесенько, стрибнув, що сили мав, і враз дочку лисиччину за хвостик упіймав! В мішку дочка лисиччина пищить та верещить. Лисичка з хатки вибігла, побачила й кричить: Ой котику-воркотику! Та же ж моя дочка?! А ти навіщо, злодійко, взяла мого дружка? Віддай негайно півника, оддам тобі дочку! – А півник , в хаті замкнений, кричить: Ку-ку-рі-ку! Побачила тут лисонька, що спорити не слід, та й випустила півника, й дочку віддав їй кіт. От кіт-воркіт із півником вернулися назад. І знову у хатиночці настали мир і лад. Лисиця вже боялася приходити сюди. А півник жив із котиком і слухався завжди.

Мильна булька невеличка, соломинка й черевик йшли по лузі.  Бачать - річка. як добратись на той бік?   Каже булька:  - Черевичку! Попливи по річці вплав і, як човник, через річку нас любенько переправ!   - Ні, не хочу! По воді я зовсім плавати не звик. Тут на тебе вся надія! - відмовляє черевик. Булька каже: - Я, признатись, Вмію плавати сама, та, щоб вас обох підняти, в мене силоньки нема!   Соломиночко-сестричко, чималенька ти на зріст. Простягнись на той бік річки, ми й перейдем через міст. І охоче в ту ж хвилинку, дуже довга та тонка, простяглася соломинка аж до того бережка.   - Переходьте поодинці! Черевичку, не барись! - Він пішов по соломинці, а вона відразу - трісь!   Черевик - шубовсть у воду, навіть хвиля розійшлась! А, уздрівши цю пригоду, булька реготом зайшлась.   Реготалась, реготалась, поки й лопнула вона! І нікого не зосталось,- тільки казочка смішна.

Десь жила собі лисичка, тим відома між звірят, що була у неї звичка глузувать з усіх підряд. Глузувала із сороки, що у неї білі боки. Насміхалася з жука – в нього роги, як в бика. А ведмідь, мовляв, незграба, а кабан – гладкий, як жаба, а у зайця – куций хвіст, а їжак – малий на зріст, у кози – негарні роги, а у чаплі – довгі ноги, а сова – сліпа удень, і усі – дурні як пень. – А сама я гарна, ловка, славлюсь я на всі ліси. Хвіст у мене – наче з шовку, незрівнянної краси. Я швидка, метка, розумна, у палаці б жить мені! А на вас – дивитись сумно, простачки непоказні!.. Вихвалялася без міри та лисиця кожну мить – аж в усьому лісі звірі вже не знали, що й робить! Хоч би хто набрався духу, щоб покласти край цьому, щоб провчити цю хвастуху й добре висміять саму! Якось вийшла ця лисиця прогулятися в байрак. Раптом бачить: по травиці до струмочка лізе рак. От вона до нього скаче й починає глузувать: – Ех ти, раче-небораче, тільки й вмієш рачкувать! Рак на це, підвівши клешні, каже: – Не займай мене! Ще побачать всі тутешні, хто кого пережене. А лисиця знов сміється: – От розвага для звірят! Ну й змагання розпочнеться: я – вперед, а ти – назад! – Я готовий до змагання! – рак відказує не в жарт. – В цьому ж місці завтра зрання разом вийдемо на старт! Тут почули цю розмову метушливі горобці і негайно слово в слово рознесли в усі кінці. Збіглись звірі до байраку, в лісі гомін шелестить: – Та невже ж старому раку перегнати пощастить?! Кожен лізе, де видніше, дехто б’ється об заклад, а ведмідь умови пише, щоб змаганню дати лад: «Бігти з пагорка до мосту, по мосту через струмок, а тоді на гору просто, де стоїть ото пеньок». Дзвонить білочка у дзвоник. Все затихло, й під кінець сірий зайчик – майстер гонок – підіймає прапорець. – Приготуйсь! Команду слухай!Лисиця та рак Починаймо! Раз, два, три!.. – І лисиця тут щодуху вмить помчалася з гори. Мчить, мов лине над землею, до струмочка!.. Через міст!.. І не зна, що рак клешнею учепився їй за хвіст! Ось пеньок!.. Аж дух спинився... Круть хвостом на всім скаку! – Рак одразу відчепився і сидить вже на пеньку! – Ти вже тут?.. – руда говорить, ледве стримуючи злість, та мерщій назад, під гору! Ну, а рак – ізнов за хвіст! Прибігає... Поруч з нею – глядь! – і рак уже сидить, ще й грозиться їй клешнею, перед натовпом ганьбить. – Що, – питає всім на втіху, – будеш рака поважать?! – Глядачі кругом від сміху просто покотом лежать. Аж гарчить лиса від злоби: – Нумо знову, якщо так! В другий раз догнати спробуй! – Хоч у третій! – каже рак. Вслід лисиці знову лине регіт, оплески і свист, а вона ні на хвилину не оглянеться на хвіст! Вдруге, втретє і вчетверте!.. І до того гра дійшла, що лисиця напівмертва впала й ноги простягла. – Щоб тепер не насміхалась, так і треба! – каже рак. І веселий сміх та галас розляглись на весь байрак.

Поселились біля річки Сірий зайчик та лисичка. Зайчик – в хатці луб'яній, А лисичка – в крижаній. Ось постукала в віконця Тепла сонячна весна, І розтанула на сонці Біла хатка крижана. Почала лиса зітхати: – Як я житиму без хати? Зараз зайця прожену Й влізу в хатку луб'яну! Де вже зайчику малому Суперечить хижаку! Довелось тікати з дому Бідолашному звірку. А лисиця та хвостата Влізла в зайчикову хату І в хатинці луб'яній Оселилась, як в своїй. Пострибав по лісі зайчик, Сірий зайчик-побігайчик, Сльози річкою ллючи: Страшно в лісі уночі! Раптом вовк іде до нього Та й питає: – Що таке? Мабуть, в зайчика малого Лихо трапилось тяжке? – Ой, мене прогнала з хати Люта злодійка хвостата! Ой, куди ж тепер піду?.. Де я захисток знайду?.. – Годі, годі, зайчик, плакать, Витри слізоньки свої. Знаю я цю розбишаку, Зараз вижену її! Підійшли вони до хати, Вовк гарчить: – Ану, хвостата! Забирайся звідсіля! – А лисиця відмовля: – От як скочу, як підскочу, – Полетить від тебе клоччя, На шматочки роздеру, Ще й на порох розітру! Вовк злякався – та й тікати! А зайча пішло вночі Знову захисту шукати, Сльози річкою ллючи.   Враз ведмідь іде до нього Та й питає: – Що таке? Мабуть, в зайчика малого Лихо трапилось тяжке? – Ой, мене прогнала з хати Люта злодійка хвостата! Ой, куди ж тепер піду?.. Де я захисток знайду?.. – Годі, годі, зайчик, плакать, Витри слізоньки свої. Знаю я цю розбишаку, Зараз вижену її!   Підійшли вони до хати. – Геть! – загримав волохатий. Забирайся звідсіля! – А лисиця відмовля: – От як скочу, як підскочу – Полетить із тебе клоччя, На шматочки роздеру, Ще й на порох розітру! Як почув ведмідь цю мову – Враз сховався у кущі, І побрів наш зайчик знову, Сльози річкою ллючи.   Стріла зайчика собака, Розпитала, що та як. – Годі, – каже, – годі плакать, Не боюсь я розбишак! Підійшла й вона до хати, Загарчала: – Геть, хвостата! Забирайся звідсіля! – А лисиця відмовля: – От як скочу, як підскочу, – Полетить від тебе клоччя, На шматочки роздеру, Ще й на порох розітру! Утекла й собака зразу! А зайчатко уночі Знов побігло, від образи Сльози річкою ллючи. Враз іде назустріч півник, Гострі шпори на ногах. – Що з тобою? Дуже дивно Зайця бачити в сльозах! – Ой, мене прогнала з хати Люта злодійка хвостата! Ой, куди ж тепер піду?.. Де я захисток знайду?.. – Що ж, провчу я розбишаку! – Де вже, півничок, тобі?! Вовк, ведмедик і собака Відступились в боротьбі... – Ну, за мене не страшися! Сам побачиш, – от ходім! – Вийшли друзі на узлісся, Де стояв зайчатин дім. Місяць виглянув з-за хмари. Півник крилами ударив. – Годі спать – ку-ку-рі-ку! – На чужім пуховику!   Вмить лиса продерла очі. – Хто там ходить по двору? От як скочу, як підскочу – На шматочки роздеру! Не злякався півник смілий Та на ґанок як стрибне. – Забирайся, поки ціла! Не дратуй, гляди, мене! Відкида лиса запори, Бачить: півник-молодець, Гострий дзьоб, сталеві шпори Ще й червоний гребінець. Тут лиса аж закрутилась – Я хороша! Я не зла! Я з зайчатком не сварилась, По-сусідському жила!.. А сама – мерщій на ґанок, Та – по східцях, та у ліс!.. І зустрінув зайчик ранок Знов веселий, як колись.

 На дупластій, головастій вербі над річкою звила собі Ворона гніздо. Не сподіваючись ніякого лиха, нанесла яєць, висиділа, а коли повикльовувалися з яєць Вороненята, стара Ворона полетіла шукати для них поживи.  Та в дуплі тієї верби загніздилася чорна Гадюка. Вона тільки того й ждала, щоби Ворона вивела молодих, і як тільки стара вилетіла з гнізда, зараз Гадюка вилізла зі своєї нори, вповзла до гнізда, вхопила одно Вороненя і понесла собі на обід. Прилетіла Ворона, бачить, що однієї дитини нема, покракала, покракала та й перестала, бо що мала робити? А на другий день глядь: уже й другої дитини нема; минув тиждень, а Воронині діти, ще й не опірившись, усі пощезали. Що вже кракала та нарікала стара Ворона – ніщо не помогло. Прийшлося нести ще раз яйця і висиджувати їх знов. Та ба, і за другим разом сталося таке саме лихо. Як тільки Вороненята повикльовувалися і мати полетіла шукати для них поживи, Гадюка день у день вилазила на вербу і брала собі одно Вороненя за другим.  Та ось раз підгледіла Ворона, хто її ворог тяжкий. Побачила Гадюку, коли та брала її останнє Вороненятко. То-то крику було на все поле! Та що з того!  Хоч Ворона, стоячи біля входу до Гадючиної нори, надривала собі горло, лаючи та проклинаючи погану розбійницю, Гадюка в норі хрупала собі її дитинятко і почувала себе безпечно, знаючи, що Ворона їй не може нічого зробити.  Поміркувала й сама Ворона, що крик і плач ні до чого не доведуть, і пішла до куми. Лисички, що недалеко в крутому березі мала свою домівку, просити поради.  – Ой кумонько,– мовила Ворона,– порадь мені, що маю робити з поганою сусідкою, чорною Гадюкою? Живе в тій самій вербі, що й я, та на моє лихо! Два рази вже я висиділа діточок, і обидва рази ота злодійка повитягала мені їх з гнізда і пожерла! А я ніяк не можу дістати її в тій норі.  Подумала Лисичка, головою похитала, хвостиком помахала та й каже:  – Тут, кумонько, силою нічого не зробиш, тут треба пуститися на хитрощі.  – Та я те й сама бачу,– мовила Ворона,– коли-бо собі на лихо ніякої хитрості не можу придумати.  – Я тобі, кумо, ось що скажу. Ось тут до ріки часто царська дочка приходить купатися. Підстережи ти її, а коли царівна положить на березі золотий ланцюжок або іншу яку блискучу річ, то ти вхопи ту річ і лети з нею, але так, аби царські слуги бачили тебе. Вони будуть кричати і бігти за тобою, а ти лети просто до верби і кинь ту річ у Гадючине дупло, а сама лети геть. Побачиш тоді, що з того буде.  Послухала Ворона Лисиччиної ради. Як тільки царівна прийшла купатися і роздяглася на березі та положила на піску свій блискучий золотий ланцюжок, Ворона прилетіла та й хап той ланцюжок у дзьоб і давай тікати. Побачили царські слуги, з криком кинулися за Вороною, а та простісінько до своєї верби, кинула ланцюжок у Гадючину нору, а сама сіла собі на іншім дереві поблизу та й дивиться, що з того буде.  Прибігли слуги до верби. Вони бачили, що Ворона з ланцюжком спускалася недалеко від землі, а потім підлетіла вже без ланцюжка. Значить, десь тут його випустила! Почали шукати, аж далі один, угледівши дупло, зазирнув до нього і побачив, що ланцюжок блищить усередині. Зараз вони розкопали нору, аж бачать, у норі, звившися в клубок, лежить величезна чорна Гадюка. Не питали слуги, що Гадюка в крадіжці зовсім не винна, витягли її з нори і вбили, а ланцюжок забрали.  А Ворона дуже врадувалася, побачивши смерть свого ворога, і з того часу жила собі спокійно.

До козиної до хати коза і козенятаз лісу стежечка веде. В хаті маму ждуть козлята, а коза із лісу йде. Ясне сонечко заходить, в небі місяць блискотить. До воріт коза підходить, у ворота стукотить: – Відчиніться, відімкніться! Ваша матінка прийшла, ваша матінка із лісу молочка вам принесла! Відчиняють їй козлята, з ними вірний пес Рябко. І заходять всі до хати пити свіже молоко. Якось сірий вовк підслухав, що коза пішла у ліс, до воріт прибіг щодуху, під ворота сунув ніс. «Зараз,– думає,– козляток проковтну одним ковтком!» І почав він промовляти ніжним-ніжним голоском:   – Відчиняйте, козенята,  я несу вам молока! – Чуєм, чуєм, це не мати -  в неї пісня не така!    Тут один цапок сміливий нишком глянув через пліт, бачить – вовк страшний, жахливий причаївсь біля воріт. Сірий вовк цапка не бачить, витягає гострий ніж і гукає нетерпляче: – Відчиняйте-но скоріш! А козлята: – Ми не проти! – Не злякались хижака! Відімкнули враз ворота та як випустять Рябка! Вовк, побачивши собаку, підібгав лякливо хвіст, підстрибнув – та з переляку як бебехнеться під міст! Саме йде тут з лісу мати, молока малим несе. А назустріч їй козлята та й розказують про все. Почала коза радіти: – Ну й Рябко наш молодець! Ну й розумні в мене діти!– Тут і казочці кінець.

 Було то восени. Біжить Лисичка польовою доріжкою та й здибає Їжака. – Добрий день, їжаче-небораче! – крикнула Лисичка. – Здорова була, Лисичко-сестричко,– відповів Їжак. – Знаєш що, Їжаче, ходи зо мною! – А куди ж тебе бог провадить? – Та йду он там до саду їсти винограду. – А не квасний він, Лисичко? – Та де тобі квасний! Повідала Сорока-білобока, що чула від Куниці, молодої дівиці, що та бачила, як господар куштував і хвалив, що солодкий, пора збирати. Ходи, наїмося, ще й дітям по китяхові принесемо. – Ні, Лисичко, – каже Їжак – не піду з тобою, боюся. То господар хитрий, силець понаставляв, ще зловлюся. – Не бійся, Їжаче-небораче! – сміючись, мовила Лисичка. – У мене є три міхи хитрощів, то вже я не я буду, коли тебе з сильця не видобуду. – Га, коли так, то нехай буде й так! Пішли обоє, влізли до саду, наїлися винограду і вже хотіли назад вертати, аж тут смик! Лисичка ступила необережно та й зловилася в сильце. Торгнула раз, торгнула другий раз – куди тобі! Не пускає сильце, держить за ногу. – Ой Їжаку, братику! – кричить Лисичка. – Рятуй! – Як же я тебе, Лисичко, порятую? – мовив Їжак. – Добувай свої три міхи хитрощів і рятуй себе сама. – Та де там мої міхи! – лементує Лисичка, а сама аж тремтить зо страху. – Бачиш, скакала через річку, і всі три міхи урвалися і впали в воду. Їжаку-братику, подумай ти, може, у тебе де яка хитрість найдеться? – У мене є одна,– мовив Їжак,– та не знаю, чи буде тобі до смаку. Лягай на тім місці, де зловилася, і лежи, лапки від себе відкидай і попускай духу, що можеш. Господар побачить тебе і подумає, що ти вже гниєш, то й викине за пліт. Послухала Лисиця Їжакової ради, притаїлася, лежить, буцім давно згинула. Прийшов господар, побачив її та й аж носа затулив. – От шкода! – промовив він. – Не був кілька день коло сильця, а тут бач, яка гарна Лисиця зловилася та вже й гнити почала. Що тепер з неї за пожиток? Викинути за пліт, та й по всьому. І він відсилив Лисицю з сильця, взяв обережно за хвіст та й шпурнув за пліт у кропиву. А Лисиці тільки того й треба було. Як не дасть ногам знати, як не чкурне, лиш зашелестіло в бур’янах. Минуло два дні, чотири дні, біжить знов Лисичка польовою стежкою і здибає Їжака. – Добрий день, Їжаче-небораче! – Здорова була, Лисичко-сестричко! – відмовляє Їжак. – Ходи зо мною до саду їсти винограду. – А не страшно, Лисичко, після позавчорашнього? – Е, що там! У мене є три міхи хитрощів, якось вимотаюся. Пішли обоє, влізли до саду, наїлися винограду і вже хотіли назад вертати, аж тут смик! Їжак-неборак якось не додивився та й спіймався в сильце. – Ой Лисичко-сестричко! – кричав бідолаха. – Спіймало мене сильце й не пускає. Ану, добувай свої три міхи хитрощів і вимотуй мене із зашморга. – Ой небоже, – мовила Лисичка,– пропали мої хитрощі всі до одної. Скакала через річку, і всі три міхи ввірвалися і бовтнули в воду. – Га, так, видно, вже божа воля така, що тут мені вмирати. Прощавай, Лисичко-сестричко! Відпусти мені всі гріхи, всі урази, якими я тебе вразив! – Бог тебе прости, Їжаче, – мовила Лисичка, втираючи очі від сліз, – а я тобі відпускаю з усього серця, – Ходи, Лисичко-сестричко, обіймімося ще раз на прощання! Лисиця обняла Їжака, хоч і як їй то було несмачно. Та що, неборак на смерть лагодиться, то як же йому не вволити остатню волю? – Поцілуй мене, Лисичко-сестричко, в самі уста, – просив Їжак.– Адже ж ми вік звікували, як брат з сестрою. Нахилилася Лисичка до Їжака, щоб його поцілувати, та ледве доторкнулася своїм язиком до його уст, а Їжак тільки кланц! Ухопив її зубами за язик та й держить. Що вже Лисиця крутилася, вертілася, що вже скомліла і плакала. Їжак держав зубами за язик, поки не прийшов господар. Побачивши, що Їжак спіймався в сильце і держить Лисицю за язик, він розсміявся, забив Лисицю, а Їжака пустив на волю.

В терню зайчик скакав, Кожушину розірвав: Йде лисичку просити Кожушину зашити. "Ой, лисичко, серденько, Заший кожух скоренько!" "Десь ходив, нащось дер? Ходи в дранті тепер!" Плаче зайчик сльозами, "Як я піду до мами? Позич, кумо, хоч ниток, Сам зашию кожушок. Будуть мама карати, Вже не пустять гуляти, Бо ся дуже обдер, Що ж учиню тепер?" А лисичка: "Га-га-га! В мене пряжа дорога, В тебе тайстра порожня, Так, зайчику, не можна... Не дам ниток без грошей, Легінику хороший. Десь ходив, нащось дер? Ходи в дранті тепер!" Прийшов зайчик до мами, Сплесла мама руками: Що ти вчинив, маленький, Пропав кожух новенький! "Мамко, любко, не бийте, Кожушину зашийте... Бо ся дуже обдер, Що ж учиню тепер?" Мама синка не била, Кожушину зашила: "По тернині не ходи, Кожушину не дери!" "Вже не піду ніколи, Бо тернина поколе!" Зайчик очка обтер І знов скаче тепер.

 Побачила киця квачик,  На полицю за ним скаче.  Взяла квачик за чуприну  І стягнула на долину. Стала всюди ним крутити,  На всі сторони котити,  Закотила хтозна–де,  Вже нема квача ніде.   Дідусь квачика шукає:  Тут немає, там немає,  Став уже дідусь журитись,  Нічим буде поголитись, Бо і де ж квача шукати  Чей не сам же втік він з хати.   Ой, утік, ой, побіг  З–під полиці під поріг,  З–під порога аж під плотик,  Взяла киця квачик в ротик  І ну його микати,  І ну ж його смикати,  Потім взяла між лапки,  Затягнула між тріски,  Закинула під дрова –  Там упав і пропав.   По дрова дідусь пішов  І там квачик свій знайшов,  Обсмиканий, обтертий,  Із щетини обдертий. – Це твоя, кицю, робота,  Це твоя, кицю, пустота,  Ой, дістанеш по хвості  За ці витівки пусті.   Дідусь прутика шукає,  Юрчик дідуся благає:  – Ой дідусю, дідусю,  Не бий мою котусю,  Не бий мою кицю–мицю,  Більш не піде на полицю.     Юрчик кицю прикликає  І наказує–навчає:  – Кицю–мицю, добре слухай,  Що не твоє, то не рухай; Ані дудуся квачів,  Ані Петруся м'ячів,  Ані дядькових шнурочків,  Ані тітчиних клубочків, І не лізь до бабці,  В бабусині капці,  І по етажерці,  Не виправляй герців, Не розкочуй олівців,  На роздирай папірців,  Не вистрибуй з кута в кут,  Бо в роботі буде прут.   Киця–миця слухає,  Вусиками рухає,  В очі Юрка споглядає,  Мов порадоньки питає:  – Порадь мені, як гратися,  Щоб з прутиком не знатися,  Бо я киця маленька,  Бавитися раденька. Юрчик розважав цю справу  І придумав так забаву:  Всилив гудзик на ниточку  І забавляв ним кицечку. Бавилися без пригоди,  Не зробили ніде шкоди.  А потім до столу сіли  І вечерю смачно з'їли. Киця–миця з Юрчиком  Їли кашку з молочком.

Жив у лісі їжачок. Тоді не мав ще колючок.  Як мишка, був маленький,  Як грудочка, товстенький,  Смачненькі яблучка вже їв,  Вигідно собі жив. Та раз, як яблучка збирав,  Вчув голос: гав, гав, гав!  То Брисько його на біду  Геть проганяв з саду. Їжак скоренько утікав,  Аж перед Богом став. –  Лапки до неба взносить  І Пана Бога просить: – Ой, дай же, Боже,  Що мені гоже:  Бриськові боки,  Бриськові скоки,  Бриськові зуби  Дай, Боже любий. А Господь їжачка любив,  Прохання його сповнив.  Десь наш маленький їжак щез  І стався з нього пес – Та гей той Брисько: скок та скік,  До хатки в ліс утік.  Та в тім то і біда ціла,  Що хатка замала... Їжак новую збудував,  Дзеркальце в ній поклав  І гордо споглядає,  Що Бриськів вигляд має. Потому Брисько–їжачок  Сміло біжить у садок;  Ступає гордо, бо ж ніхто  Не вижене його. Та перший Брисько не лежить,  Гострі зуби скалить:  – Геть, злодію поганий,  Бо будуть в тілі рани! Втікає бідний їжачок,  З садочку скік та скок.  Не хоче вже псом бути –  Й так лиха не минути. Аж дивиться, коло воріт  Веприк годований лежить;  Витягнув довге рило  І рохкає весело. Їжак в тій хвилі забажав,  Щоб веприком він став.  Побіг до Бога, просить,  Лапки високо взносить: – Ой, дай же, Боже,  Що мені гоже:  Свиняче рило,  Хвостик, як шило, Тверду щетину  Й широку спину.  А Господь їжачка любив,  Прохання його сповнив: З їжачка веприк стався вмить.  Весело в ліс біжить.  І як до хатки лиш прийшов,  То дзеркальце найшов  І в нім приглядався,  Яким красавцем стався. З вигляду свого дуже рад,  Біжить скоренько в сад;  На дерево став лізти  Яблучок попоїсти. Та клятий Брисько вже гарчить,  На їжака кричить:  – Ану злізай, потворо,  Із дерева, та скоро! Їжак затрясся зі страху  В годиночку лиху:  Упав поміж тернину,  Набив колючок в спину. Ледве до хаточки добіг  І зараз в постіль ліг.  Промивав рани і мастив  Та ледве загоїв. Рани боліти перестали,  Та колючки в спині стирчали.  Потім збирається в дорогу  Ще поклонитись Пану Богу, Щоб знов став їжачком таким,  Як був він перед тим.  Іде, мандрує через ліс,  Аж тут де взявся лис. Наш їжачок в клубочок звивсь,  До землі притуливсь.  Лис злакомився на їду  Та зачепив біду: Вколовся, бреше, скавулить...  Ой, бо язик болить.  А їжак скаче аж до неба:  – Треба йому так, треба! Та з радості сміється,  Лапками в боки б'ється: – Вже маю, Боже,  Що мені гоже:  Кругленьке тільце,  Маленьке рильце,  Ще й колючок багато,  Не боюся вийти з хати!  А як вернув у хатину,  То справив там гостину:  Калачі з маком замісив,  Всіх друзів запросив:  І чорную кротичку,  І труську невеличку,  І зайчика вухатого,  І веприка лобатого. Іще гостей багато  Прийшло до його хати. Всі калачі їли,  Мед солодкий пили,  Яблучками заїдали  І співали, і гуляли. І мене там запросили,  Калачами пригостили,  Ще й бубликів в'язку  Віддали за казку.

 Важко було Лисичці хліба добувати. Постарілася вже, послабла, а їсти хочеться. От вона вдалася на хитрощі. Забігла десь у комин, обмазалася сажею та й ходить по лісі, голову звісивши, важко зітхаючи, чотки перебираючи. Звірі зразу боялися; почали тікати від неї, та вона масненько вговорювала їх: – Бог з вами, дітоньки! Куди се ви? Мене боїтеся? Ні, не бійтеся, мої голуб’ята. Бачите, я черничкою зробилася, богу служу, постом тіло морю, поклони б’ю, на прощу до святого місця збираюся. Почув се Півень. Дуже його зворушила Лисиччина побожність, та й каже до неї: – Лисичко, божа черничко, возьми мене з собою на прощу. – Добре, Півнику. Та що ти будеш пішки йти? Сідай на мій хребет. Багато я з твойого роду душ загубила, нехай хоч сю покуту за се прийму, може, мені бог гріхи дарує. Сів Півень Лисичці на хребет, везеться. Аж здибають Голуба. – Куди ви, люди божі? – питає їх Голуб. – На прощу до святого місця. – Возьміть і мене з собою. – Добре, Голубчику! – мовить Лисиця. – Сідай і ти на мій хребет обік Півня, там і для тебе буде місце. Сів Голуб, їдуть. Аж ось зустрічається їм Селезень (Качур). – На добрий день, люди божі! А куди се вас бог провадить? – На прощу до святого місця. – Возьміть і мене з собою. – Добре, синку! – мовить Лисиця. – Сідай на мій хребет. Там ще і для тебе найдеться місце. Ішли вони, йшли, аж дійшли до широкої ріки. Прийшлося їм тут ніч ночувати, ще й день спочивати, порома дожидати. От Лисичка й мовить: – Слухайте, мої дітоньки! Ось перед нами вода глибока, дорога далека. Бог знає, чи дійдемо до цілі, чи вернемо живі. Треба вам, дітоньки, висповідатися і покуту відбути, а як у кождого буде чисте сумління, то й дорога не така страшна буде. – Добре. Ходімо шукати попа. – А коли добре,– мовила Лисичка, – то нащо вам попа шукати? Адже ж я черничка, духовна особа така сама, як і піп. Ходіть лишень одно за одним за мною в отсю нору, я вас висповідаю. Знайшла Лисичка нору під каменем, влізла до неї, мов до сповідальниці, та й кличе Півня: – Ну, Півнику, дитино моя, ходи сюди ближче, признавайся, чим ти бога образив? – Не знаю, Лисичко. Здається, нічого злого не зробив. – Ой ти, грішнику, грішнику! – скрикнула Лисичка. – А хіба ж то не гріх, що ти до світа пієш і людям спати не даєш? А то хіба не гріх, що ти пієш удруге геть перед світом, а подорожні думають, що вже світає, рушають у дорогу і попадаються в руки розбійникам? Адже се тяжкі гріхи, і за них тілько одна може бути покута – смерть! І Лисичка вхопила Півника, заволокла його до нори, загризла на смерть і з’їла. А потім, облизавшися і дібравши покірного голоска, вистромила головку з нори і кликнула: – А тепер ти, моє Голуб’ятко! Підійди ближче, на тебе черга признатися до всіх гріхів. – Які ж там у мене гріхи, Лисичко-черничко? – Ой небоже! – скрикнула Лисиця. – Невже ж се не гріх, коли ти по полю літаєш і зерно з поля свіжопосіяне видзьобуєш, і пшеницю з колосся п’єш? Се такий страшний гріх, що його тілько смертю можна спокутувати як слід. І заким іще Голуб отямився, вже Лисиця вхопила його за головку, загризла і затягла до своєї нори. А потім, вихиливши голову, кличе Селезня. – Ходи й ти, небоже, сповідатися! – Та чого мені сповідатися? – відмовляє Селезень. – Хіба я чим бога прогнівив? – Ой синку, синку, не говори так! – побожно зітхаючи, мовила Лисиця. – Наблизися тілько сюди до мене, я тобі повім, який у тебе гріх на душі – Ну, кажи, я й відси чую, – мовив осторожний Селезень. – Страшний гріх! Адже ж се ти у короля корону вкрав і собі на голову настромив! Поглянь лише в дзеркало, як у тебе вся голова вилискується! – Неправда, Лисичко. Не вкрав я королівської корони! Се ти сама вкрала її. – Я? – скрикнула Лисичка. – Як ти можеш се говорити? – Бо у мене свідки є, – мовив Селезень. – Ось зажди лишень тут, я їх зараз приведу. Лисичка думала, що Селезень приведе їй качок, гусей або інших своїх свояків, і почала скубти Голуба, з’їла його й жде в своїй норі. Тим часом Селезень іде дорогою, аж назустріч йому стрілець. Уже намірився, вже курок відвів, щоби вбити Селезня, та сей крикнув до нього: – Стрільче, стій, не вбивай мене! Ходи за мною, я тобі покажу Лисиччину нору і ще й саму Лисицю викличу. Зібрався стрілець, пішов за Селезнем, засів у корчах і навів стрільбу просто на вхід нори. А Селезень наблизився до нори та й кричить: – Лисичко, Лисичко, виходи! – А що там? – питає Лисичка зсередини. – Се я, Селезень, прийшов і свідків привів. – Ходи з ними до хати. – Ні, Лисичко, вони не хочуть до твоєї хати, бо їм там затісно буде. – Хіба їх так багато? – Ні, Лисичко! Та що там балакати! Вийди, то сама побачиш! Ледве Лисичка вихилила голову з нори, аж тут рушниця грим! Ударило Лисиці мов горючим полум’ям у очі. Тільки й могла, що скрикнути на Селезня: – А куций день! А чорна година на тебе і на твоїх свідків! Се були її остатні слова.

 Був собі горобець. І був би він нічого собі горобчик, та тільки біда, що дурненький він був. Як вилупився з яйця, так з того часу нітрошки не порозумнів. Нічого він не тямив: ані гніздечка звити, ані зерна доброго знайти,– де сяде, там і засне; що на очі навернеться, те і з'їсть. Тільки й того, що завзятий був дуже, – є чого, нема чого, а він вже до бійки береться. Одного разу літав він із своїм товаришем, теж молодим горобчиком, по дворі в одного господаря. Літали вони, гралися, по смітничку громадили та й знайшли три конопляні зернятка. От наш горобчик і каже: – Мої зернятка! Я знайшов! А чужий і собі: – Мої! Коли мої! Коли мої! І почали битися. Та так б'ються, та так скубуться, аж догори скачуть, аж пір'я з них летить. Бились, бились, поки потомились; сіли один проти одного, надулись і сидять, та вже й забулись, за що була бійка. Коли згадали: а де ж наші зернята? Зирк, аж зернят вже й нема! По дворі ходить курка за курчатами, квокче та промовляє: – Дурні бились, а розумні поживились, дурні бились, а розумні поживились! – Що ти кажеш? – питають горобці. – Та то я дякую вам, що ви такі дурні! От поки ви здуру бились, то я з своїми курчатами поснідала вашими зернятками! Що то, сказано, як хто дурний!.. Нікому було вас бити та вчити! Якби вас хто взяв у добру науку, то, може б, з вас птахи були!.. Чужий горобчик розсердився за таку мову. – Вчи своїх дурних курчат розуму, а з мене й мого розуму досить! – підскочив, тріпнув крильцем, цвірінькнув та й геть полетів. А наш горобчик зостався і замислився. "А правда, – думав він, – краще бути розумним. От курка розумна, собі наїлася, а я мушу голодний сидіти". Подумав, подумав та й почав просити курку: – Навчіть мене розуму, пані матусю! Ви ж такі розумні! – Е, ні! – каже курка. – Вибачай, серденько! Маю я й без тебе клопоту доволі, – он своїх діточок чималенько, поки-то всіх до ума довести! Шукай собі інших учителів! – та й пішла собі в курник. Зостався горобчик сам. – Ну, що робить? Треба кого іншого питати, бо вже я таки не хочу без розуму жити! – і полетів у гай. Прилетів у гай, коли бачить – сидить зозуля на калині та все: "Ку-ку! Ку-ку!". От він до неї: – Тіточко, що я вас проситиму! Навчіть мене розуму! У вас же нема своїх дітей; а то курки просив, то вона каже, що в неї й так багато клопоту. – А я тобі от що скажу, – відповіла зозуля, – як у мене свого клопоту нема, то чужого я й сама не хочу! От не мала б роботи, чужих дітей розуму вчити! Се не моє діло! А от коли хочеш знати, скільки тобі літ жити, то се я можу тобі сказати. – Аби ти була жива, а за мене не турбуйся! – відрізав горобець і полетів геть. Полетів він геть, аж на болото, а там ходив бузько і жаб ловив. От підлетів горобчик до-нього та й каже несміливо: – Пане, навчіть мене розуму. Ви ж такі розумні... – Що, що, що? – заклекотів бузько.– Тікай-но ти, поки живий! Я вашого брата!.. Горобчик мерщій від нього, ледве живий від страху. Бачить він: сидить на ріллі ґава і сумує. От він до неї: – Дядино, чого ви так зажурились? – Сама не знаю, синочку, сама не знаю! – Чи не можете, дядиночко, мене розуму навчити? – Та ні, синочку, я й сама його не маю. А от коли ти вже так хочеш, то полети до сови: вона, кажуть, вельми розумна-розумна, то, може, вона тобі що порадить. А я до того розуму не дуже. Бог з ним! – Прощавайте, дядино! – сказав горобчик. – Щасливо! Полетів горобчик питати, де сова сидить; сказали йому, що вона в сухому дубі в дуплі мешкає. От він туди,– бачить: справді, сидить сова в дуплі, тільки спить. Горобчик до неї: – Пані! Чи ви спите? Пані! Пані! Сова як кинеться, як затріпоче крилами. – Га? Що? Хто? – кричить, витріщивши очі. Горобчик і собі трошки злякався, а все-таки хоче свого дійти. – Та се я, горобець... – Горобець? Який горобець? Не бачу! Чого притирився? І яка вас лиха година по дневі носить? Осе напасть? І вдень не дадуть заснути... І сова знов заснула. Горобчик не посмів її вдруге будити, сів собі на дубі та й почав ждати ночі. Ждав, ждав, аж йому обридло. Коли се, як стало темніти, прокинулась сова та як заведе: "Гу-у-у!.. Гу-гу-гу-у-у..." Горобчик аж отерп зо страху: хотів уже втікати, та якось утримався. Вилізла сова з дупла, глянула на горобчика, а очі в неї світять! Страх та й годі!.. – Ти тут чого? – спитала. – Та я, вибачайте, моя пані, ще зранку тут сиджу... – І чого? – Та чекаю, поки ви встанете – Таж я встала! Ну чого тобі треба? Чого стримиш? – Я хотів би вас просити, вибачайте ласкаво, чи не могли б ви мене розуму навчити? Адже ви такі мудрі... – Не на те я мудра, щоб дурнів розуму навчати! Хто дурнем вродився, той дурнем і згине. Тікай-но ти, а то я голоодна! – гукнула сова та як засвітить очима... Горобчик миттю як схопиться, полетів світ за очі, десь у гущавину заховався та там і проспав аж до самого ранку. Спить горобчик, та так міцно, коли се у нього над головою щось як заскрегоче: "Че-че-че!" Горобчик прокинувся, аж дивиться: сидить на сучку сорока-білобока та так скрегоче, аж очі заплющила. – З ким ви, панянко, так розмовляєте? – спитав її горобець. – А тобі що до того? Чи ба, який цікавий! А хоч би й з тобою! – Та я дуже радий, як зо мною. Я б вас просив, моя панно, щоб ви мене розуму навчили. – А нащо тобі, мій молодчику, розум? Без розуму легше в світі жити та таки й веселіше! А ти, голубчику, ліпше красти вчися, от як я, то тоді й розуму не треба. З великого розуму не тяжко й з глузду зсунутись; ти ось поговори зо мною, то я тебе навчу, як і без розуму прожити... – і заскреготала сорока, та що далі, то все хутчіш та дрібніш... – А бодай тобі заціпило, скреготухо! – крикнув горобчик. – Ото і лущить! Цур тобі! – та скоріш від неї геть. Сів собі горобчик на полі та й думає: "Де я того розуму навчуся? Скільки світу злітав, а щось небагато навчився, хіба вже воно так і зостанеться..." Зажурився він, поглядає сумно по полю, а по полю чорний крук ходить та так поважно. "Ну, ще в сього поспитаю; се вже останнє", – подумав горобчик. – Навчіть мене розуму! – звернувся він просто до крука. – Я вже давно його шукаю, та ніяк не знайду. – Розум, молодче, по дорозі не валяється, – мовив поважно крук, – не так-то його легко знайти! А я тобі от що скажу: поки біди не знатимеш, то й розуму не матимеш. От тобі моя наука. А тепер іди, мені ніколи. Полетів горобчик, засмутився. "Що то мені така наука?" – гадає собі; однак більше ні в кого розуму не питав – обридло вже. Посумував трохи, що мусить без розуму жити, а потім і забув. Почав знову гуляти веселенько. Ні гадки йому. І не зоглядівся горобчик, як і літечко минуло. Настала осінь з вітрами холодними, з дощами дрібними, а дедалі й сніжок став перепадати. Біда горобчикові – холод, голод! Вночі, де не сяде, спати не може, так холодний вітер і пронизує; вдень їсти нічого, бо все зібрано в клуні, а якщо й знайде, то за сваркою втратить. От і почав наш горобчик до розуму приходити – годі сваритися! Куди горобці летять, і він за ними; що вони знайдуть, то і він поживиться, – та все без сварки, без бійки, то горобці його й не женуть від себе, – а перше, то й близько не підпускали. Побачив горобчик, як інші пташки в теплих гніздечках сидять, почав він і собі придивлятись, як-то гнізда будуються. Почав він пір'ячко до пір'ячка збирати, соломку до соломки складати та гніздечко звивати. Так статкує наш горобчик, так дбає! Дедалі всі горобці почали його поважати: куди зберуться на раду, то й його кличуть, він так вславився між ними своїм розумом. Перезимував він зиму щасливо, а на весну вже став великим та мудрим горобцем; сидів він у гніздечку не сам, а з горобличкою, і четверо яєчок в гніздечку лежало. Як виклюнулись гороб'ята, то горобцеві новий клопіт – годувати діточок, та вкривати, та глядіти, та од хижого птаства боронити,– не до гуляння було! А вже що господарський був горобець, то, було, аж сусіди-горобці дивуються. "Які ви, пане сусідоньку, мудрі! І де ви того розуму навчились?" – питають, було, його. А він, було, тільки голівкою кивне. "Біда навчила!" – каже.

Два морози йшли у ліс, все вбирали в іній. В того був червоний ніс, а у цього – синій. – Старший буде той із нас,- каже брат до брата,– хто людину зможе враз до кісток пробрати! Їде дядько в сіряку, їде пан у шубі. – Вибираймо до смаку, братику мій любий! Посміхнувся Синій Ніс і побіг до пана: – Як би швидко кінь не віз, я вже не відстану! А Червоний Ніс з гори дивиться й сміється: – Крізь куниці та бобри він і не проб ється. Ну, а з дядьком аж ніяк я не забарюся: під розірваний сіряк зараз заберуся! Синій Ніс на пана враз налетів щодуху. От під комір вже забравсь, от схопив за вуха. Пан ховає в хутро ніс, зовсім замерзає. А мороз під шубу вліз і не вилізає. І щипав, і пік як слід пана всю дорогу. Та й лишив біля воріт вже напівживого. В сніжній віхолі назад наш мороз понісся. – Чи вже впорався мій брат з дядьком на узліссі? А мороз – Червоний Ніс – теж за дядька взявся. Дядько крекнув, з санок зліз та й підперезався. Витер іній, що вже встиг обліпити брови, і ступивши просто в сніг, став рубати дрова. От мороз поліз в дірки, і пече, й щипає, тільки дядько залюбки знай собі рубає. Вже подертий сірячок зовсім змок від поту. Відступив мороз на крок, каже:– Ну й робота! Дядько вже сіряк скида, видно, вгрівся добре. На сіряк мороз сіда, каже:– Ач, хоробрий! Як залізу я в сіряк та укрию льодом, от тоді й побачиш, як задубієш згодом! Склавши дрова, дроворуб йде до одежини. А сіряк цупкий, як луб, весь – як та крижина! І, натішившися вкрай, морозець радіє: – Шубу з льоду одягай! Я тебе зогрію! Каже дядько:– Не шуткуй! Забирайся духом! – Та й почав по сіряку молотить обухом. Захрустів в мороза бік, затріщали кості. Ледве-ледве він утік, плачучи від злості. Вдягся дядько та й погнав коника до хати. А мороз пошкандибав під замет зітхати.

От колись ведмідь угледів,Корінці та вершки як у полі оре дід, і схотілося ведмедю поживитися як слід. До старого він підходить, каже: «Нумо вдвох робить, а усе, що в полі вродить, будем нарівно ділить. А коли немає згоди – бережись, бо відплачу: нароблю тобі я шкоди й поле все потолочу!» Як тут станеш відмовляти? Дуже лютий той ведмідь; може й плуга поламати, може й воликів побить. Та дідусь був хитрий зроду і на вигадки мастак. Він ведмедю каже: «Згода! Ми ділитись будем так: Хай мені – саме коріння, а тобі – самі вершки!» Ну, а сам узяв насіння та й посіяв буряки. От і проріст зеленіє. Дід і поле, й полива. А ведмідь ніяк не вміє, знай лежить, відпочива. Проминуло красне літо, підійшов роботі край. Наступає час ділити вже достиглий урожай. Дід повнісіньке підпілля буряків понакладав. А всю гичку та бадилля клишоногому віддав. От лежить ведмідь сердитий та у лігві лапу ссе. – Почекай, на друге літо поквитаюся за все! Вже й весна ведмедя будить, от він знову пристає: – Хай твої вершечки будуть, а коріння все моє! Ну, а діду все єдино, він погоджується вмить: недаремно ж він – людина, а ведмідь – таки ведмідь! Посіяв дід пшеницю, посміхаючись під вус. Знов ведмідь одно – ліниться, а працює сам дідусь. Пролетіло красне літо, і жнивам приходить край. Узялися знов ділити дід з ведмедем урожай. В діда збіжжя у коморах – і на хліб, і на млинці. А ведмідь, за договором, забирає корінці! Як розсердивсь клишоногий, та й поплентався у ліс. Йде по лісі без дороги й буркотить собі під ніс: – От іще лиха година! Я ж не знав заздалегідь, що людина – це людина, а ведмідь – таки ведмідь!

 Пасся собі раз Осел на пасовиську та якось наблизився до корча, а за корчем сидів Вовк, вискочив до Осла і хотів його роздерти. А Осел, дарма що його за дурня окричали, зараз надумав, що йому зробити. Вовк до нього біжить, а він усміхається так радісно, кланяється йому низенько та й каже: – От то добре, от то добре, пане Вовче, що ви надходите. Я вже тут за вами шукаю-шукаю. – А пощо я тобі здався? – питає Вовк. – Та, бачите, громада вислала мене по вас і остро наказала: «Іди і без Вовка нам навіть не вертай до села». – А пощо я громаді здався? – питає Вовк. – А ви й не знаєте? Адже у нас у громаді війта вибирають. – Ну, так що з того, що вибирають? – Не то біда, що вибирають, – мовить Осел, – а то біда, що ні на кого не можуть згодитися. Вже всі господарі пересварилися проміж себе, а далі кажуть: «Тут хіба один Вовк із лісу може війтом бути». Як похопили се слово, так на тім і стали, і вислали мене, щоб я вас зараз спровадив до села. Таке-то діло. Почувши се, Вовк аж хвіст угору підняв з радості. Зараз виліз на Осла, сів йому на хребет та й їде до села. А коли приїхали до села, Осел закричав своїм дзвінким голосом, з хат повибігали люди, а бачачи, що Вовк на Ослі верхом їде, кинулися з палками, ціпами та полінами та й давай його молотити. Били, били, ледве Вовк живий із села втік. Біжить, неборака, та все оглядається, чи ще люди за ним не біжать. Аж коли вже села не було видно, Вовк побачив копицю сіна, вискочив на неї, простягнувся і ляг спочивати. А спочиваючи, почав голосно сам до себе говорити: – Мій тато війтом не був, мій дід війтом не був – і чого ж то мені, дурному, раптом забажалося війтом бути? Ех, шкода, що нема тут якого порядного хлопа, щоби мене здоровенним буком протрепав та розуму навчив. А під копицею сидів власне порядний хлоп з вилами в руках. Почувши се, як вискочить, як потягне Вовка разів з десять по хребті, аж Вовк і содухи спустив.

 Отже, остання лиха чарівна сила на землі щезла. Начальника Канцелярії Нічних Кошмарів, страшного й жорстокого пана Морока, було навіки ув'язнено в підземеллі Палацу Чарівних Казок. І кошмари, якими він керував, залишившись без свого начальника, стали безпомічні й тихо, безслідно зникли. Ех, як зразу світліше, веселіше й краще стало жити на землі! Куди тільки поділися невдоволені похмурі обличчя! Всі ходили усміхнені, щасливі. Злих, недобрих людей ніби ніколи й не було. Адже це кошмари навівали їм погані думки… Навіть хуліганці, оті одчайдушні бандити й убивці, позбавлені підтримки кошмарів, зробилися безсилі. Адже хуліганці нападали тільки на. тих, хто їх боявся. А страх цей вселяли в людей кошмари. І коли руді ластовини, які, звичайно, більше за всіх страждали від хуліганців, раптом перестали їх боятися, хуліганці самі зробилися жалюгідними нікчемними боягузами. Ластовини легко перемогли їх і вигнали з своєї країни. Ластовинія знову стала вільною і незалежною За прикладом Ластовинії, всі інші країни, поневолені Хуліганією (а таких країн було чимало), теж почали звільнятися від гніту. І незабаром влада хуліганців, які загарбали мало не півсвіту, всюди була повалена. Справедлива кара впала на голови мешканців печери «Тридцять три лиха». Сонячні зайчики зруйнували печеру й спалили всі хвороби до одної. Правда, ці диявольські створіння встигли, на жаль, рознести заразу по всій землі. Але до діла взялися людські лікарі й успішно з нею борються. Сонячні зайчики активно їм допомагають. І немає сумніву, що в майбутньому з хворобами буде назавжди покінчено. Довго думали сонячні зайчики, що робити з Королівством Глупої Ночі. Без пана Морока королівство, як темна сила, нічого не було варте. Його можна було ліквідувати за одну мить. Але тоді б ніч назавжди зникла, лишився б один суцільний день. Ранок і вечір теж, звичайно, зникли б. А це примушувало задуматися. Чи варто так робити? По-перше, люди дуже звикли до ночі. Вони звикли вночі спати й бачити щасливі сни. Спати вдень – це зовсім не те… По-друге, вночі буває дуже гарно. Нащо, наприклад, позбавляти людей радості гуляти місячної ночі десь на березі моря і дивитися, як бігають на воді по місячній доріжці місячні зайчики… До речі, місячним зайчикам теж довелося б назавжди зникнути. Адже вони бувають лише вночі. А тихі літні вечори, коли червоне, стомлене сонце поволі котиться за обрій, щедрим золотом заливаючи все навкруг?! А ранній травневий ранок, коли вперше молоде проміння, купаючись в іскристій росі, пробуджує природу і наповнює пташиним щебетом квітучі сади?! Ні, шкода всього цього!. Та й самі сонячні зайчики мусили б весь час тоді бути на землі. Отже, сама Країна Сонячних Зайчиків стала б непотрібна. Довелося б її ліквідувати. А що тоді робити з Долиною Щасливих Сновидінь, із Палацом Чарівних Казок? Виникало безліч складних, ба навіть просто нерозв'язних питань. І сонячні зайчики після довгого багатоденного обговорення на Великій Сонячній Раді вирішили: Королеву Глупої Ночі ліквідувати, а саму ніч поки що залишити. Так і зробили. Але в деяких місцях землі, наприклад на Півночі, все-таки виділили дослідні ділянки й організували там так звані «білі ночі», тобто такі ночі, коли видно, як удень. Якщо досліди будуть вдалими, можливо, в майбутньому ніч ліквідують зовсім. Та поки що про це говорити рано. Поживемо – побачимо. Грізне плем'я хмаровиків-громовиків сонячні зайчики теж пощадили. По-перше, тому що діяли ті не з власної волі, а під впливом пана Морока і кошмарів. По-друге, не таке вже воно, чесно кажучи, й грізне – гримить, блискає, а лиха великого не робить. Навіть навпаки – користь приносить, землю дощем поливає, від чого всі рослини краще, буйніше ростуть. А від царя Грома та від цариці Блискавиці люди легко захищаються за допомогою громовідводів. До того ж сонячні зайчики завжди перемагають хмаровиків-громовиків, і люди люблять дивитися, коли сонячні зайчики на честь своєї перемоги влаштовують райдугу. Це ж дуже красиво! Ну, а Веснянка? Що сталося з ним? О, не хвилюйся! З ним усе гаразд. Погостювавши в Країні Сонячних Зайчиків і досхочу надивившись у Палаці Чарівних Казок різних цікавих казкових вистав та насміявшись у Вежі Сміху, Веснянка повернувся, нарешті, до своєї рідної Ластовинії, тепер вільної, незалежної і щасливої. Та це ще не все. Звичайно казки закінчуються тим, що герой одружується з принцесою, сам стає принцом, королем чи просто багатою людиною, живе в розкошах і нічого не робить. Та ба! Якби ти знав, як це нудно й нецікаво – бути королем (навіть добрим і хорошим), жити в розкошах і нічого не робити. Недарма казки закінчуються на цьому, бо далі розповідати нічого – сама тобі нудьга та нісенітниця. Ні, Веснянка не став багатою людиною, а тим паче королем чи там принцом. І не одружився, звичайно, – де ти бачив, щоб люди одружувалися в дев'ять років! Він повернувся до діда Маноцівника в колонію «Притулок маленьких друзів». Після визволення країни від хуліганців усі батьки, звичайно, забрали своїх дітей, і колонія обезлюдніла. Та дід Маноцівник не покинув її. Старий дресирувальник вийшов на пенсію і назавжди залишився жити в колонії. Дві старенькі няні теж. І коли Веснянка повернувся, він приєднався до них, і почали вони жити вчотирьох. Порадившись, вони вирішили перетворити колонію на будинок праці й відпочинку для дітей. Так, не лише відпочинку, а й праці. І тепер сюди приїздять під час канікул діти з усієї Ластовинії. Тут вони відпочивають, граються, а також працюють. В колонії багато майстерень. І кожен робить те, що йому до вподоби: хто столярує, хто різні машини конструює, хто на шевця вчиться, хто на слюсаря… А от Веснянка твердо вирішив, що, коли виросте, стане садівником. Його заповітна мрія – зробити так, щоб у його рідній країні було стільки ж квітів, скільки він бачив там, за чарівним дзеркалом, щоб його країна стала такою ж квітучою й казково прекрасною, як і Країна Сонячних Зайчиків. І ти знаєш, – здається, Веснянчина мрія здійсниться. Тому що… Послухай-но краще, що каже дід Маноцівник, його вчитель: – В цього хлопчинки просто-таки талант. Я не бачив, щоб у кого-небудь так добре приймалися саджанці, так швидко росли, так буйно розцвітали. Він, певно, знає якийсь секрет… Та дідові, звичайно, невтямки, що у Веснянки є невидимі людському окові помічники. Коли Веснянка працює в саду, обкопує дерева, прищеплює їх, – круг нього весь час миготять сонячні бліки. Здається, нібито звичайнісінькі плямки світла, а насправді – то живі сонячні зайчики. Так, так, давні друзі не забувають Веснянку і допомагають йому весь час – і коли він працює, і коли вчиться, і коли весело грається на дозвіллі… Та й не тільки Веснянці, а всім-всім добрим людям допомагають сонячні зайчики. Там, де вільний щасливий труд, де радість і сміх, там завжди є сонячні зайчики. Бо ж вони існують тільки для того, щоб робити життя людей світлим і щасливим. Може, ти скажеш, що не помічаєш їх?! О, так то ти, мабуть, забув, що вони дуже скромні. А все-таки придивись гарненько! Вони ховаються у твоїй веселій усмішці, у твоїх очах, радісних і щасливих. І знай, що завжди, коли тобі гарно й весело, коли ти робиш чесну й хорошу справу, – сонячні зайчики поряд з тобою.

 На порозі жасминової хатки Веснянку вже з нетерпінням чекали дядечко Ясь, тітонька Тася та їхні сонячні зайченята. Якби ти знав, яким щасливим почував себе Веснянка, що знову бачить їх! Він хотів був кинутися їм в обійми, але вчасно згадав, що з цього нічого не вийде: хіба можна обняти зайчиків, зроблених із сонячних промінців! Довелося просто обмежитися привітаннями. Зайшовши в хатку, Веснянка поклав плащ у кутку, там, де висіла його курточка, і тут же забув про нього. По-перше, тому, що в присутності сонячних зайчиків взагалі вмить забувалося все неприємне й тривожне – така вже була особливість цих дивних казкових створінь! А по-друге, тому, що тітонька Тася запросила його до столу, де лежала ціла гора найрізноманітніших квітів, які так привабливо й смачно пахли. У голодного Веснянки навіть голова запаморочилася від цих пахощів. Та хлопцеві не вдалося натішитися ними. У всіх на очах плащ, який лежав у кутку, раптом заворушився, почав підніматися, і за хвилину в жасминовому будиночку, впираючись головою в стелю, стояв пан Морок. – Ха-ха-ха! – лунко, ніби з глибокої криниці, загув його жахливий сміх. – Ну, тепер держіться! Настав кінець вашій нещасній Країні Сонячних Зайчиків! – і з цими словами пан Морок спокійно, не кваплячись, вийшов з жасминової хатинки. Веснянка закам'янів від несподіванки. Та й сонячні зайчики, хоч і знали, що пан Морок повинен з'явитися, теж спершу розгубилися. Коли вони вибігли з хатки, то побачили, що пан Морок крокує до Палацу Чарівних Казок. Його темна постать різко й незвично виділялася на тлі квітучої сонячної країни. І там, куди лягала його чорна тінь, враз в'яли і гинули квіти. Правда, коли він проходив, вони знову оживали й розквітали, та все одно на це страшно було дивитись… *** Жителі Палацу Чарівних Казок, нічого не підозрюючи, робили свої справи. Все було тихо і мирно. І раптом почали робитися незвичайні речі. Аладдін, який тільки що старанно чистив зубним порошком свою чарівну лампу, несподівано плюнув на неї, кинув на підлогу й почав топтати ногами, вигукуючи: «Старе барахло! Куплю краще електричний ліхтарик!» Старик Хоттабич нашвидкуруч змайстрував з підтяжок та рогача величезну рогатку і, сховавшись під столом, почав стріляти звідтіль у старих добрих фей, що гаптували диванні подушечки. Ще й примовляв після кожного пострілу: «Бац! І нєт старушки!.. Бац! І нєт старушки!..» Буратіно підійшов до Іллі Муромця і щосили вдарив його золотим ключиком по лобі. А Ілля Муромець, який міг одним пальцем стерти Буратіно на порох, раптом заплакав і, розвозячи сльози по бородатому обличчі, тоненьким голосом заскиглив: «Чого ти б'єшся? От я скажу мамі!» – зовсім як маленький хлопчик, якого ображають. Баба з «Казки про рибака та рибку», перекинувши своє розбите корито, почала ганятися за Котом у Чоботях, намагаючись наступити йому на хвіст. Причому вона пустотливо реготала і скрикувала: «Ой, як гарно! Ой, як весело! Ой, як гарно! Ой, як весело!» А старий рибалка з тої ж казки занурив голову в акваріум, пускав бульки і намагався ротом піймати золоту рибку, яка не знала, куди тікати. Барон Мюнхаузен пхнув капітана Врунгеля в озеро, і той заверещав не своїм голосом: «Рятуйте! Я не вмію плавати! Тону-у! Потопаю! Ой»! – хоча стояв на мілкому, по коліна у воді. Загалом зчинився неймовірний гармидер. Ти сам уже, певно, догадався, що це були каверзи пана Морока. Він хотів посіяти паніку в Палаці Чарівних Казок. І невідомо, що б іще сталося, якби вчасно не наспіли сонячні зайчики. Тільки-но сонячні зайчики з'явилися в палаці, всі неподобства, викликані паном Мороком, одразу припинилися. Бо ж відомо, що в присутності сонячних зайчиків забувається все погане, зле й вороже. Аладдін у відчаї схопився за голову і негайно почав лагодити свою поламану чарівну лампу. Старик Хоттабич на колінах просив пробачення в старих добрих фей за свої хлопчачі витівки. Буратіно з сльозами на очах вибачався перед Іллею Муромцем. Баба ледь не згоріла від сорому, згадавши свою легковажну біганину за Котом у Чоботях і свої пустотливі вигуки. Старий рибалка мало не захлинувся в акваріумі від ніяковості. А барон Мюнхаузен розчулено шморгав носом, допомагаючи капітану Врунгелю викручувати мокрі штани. І всі дуже захвилювалися, коли довідались, що в Країну Сонячних Зайчиків проник пан Морок. В Палаці Чарівних Казок негайно було оголошено воєнний стан. Казкові діти тимчасово евакуювались у Вежу Сміху. Немічні старі чарівниці теж. Всі інші приготувалися до бою. Тим часом пан Морок уже пробрався в підземелля. Там, у темряві, він почував себе як дома! Під похмурим склепінням підземелля раз у раз чувся його торжествуючий голос: «Здоров, чортяко!.. Привіт, відьмахо!.. Моє поважаннячко, дорогенькі людоїди!» Він вітав в'язнів: чортів, людоїдів, відьом – і випускав їх з темниці. З дикими криками весь цей диявольський рід виривався на волю і шаленів, радіючи визволенню. Втекти з Країни Сонячних Зайчиків вони не могли доти, поки не буде розбите чарівне дзеркало. Тому вони тут же на місці почали виробляти різне казна-що. Вони обертали прекрасні запашні троянди на бридких мокрих жаб; березку, дикий виноград та інші виткі рослини – на жахливих зміїв, а рожі й соняшники – на огидних страшних крокодилів. І незабаром уся країна просто кишіла різним гаддям. Мало того – людоїди, чорти та відьми кинулися в Долину Щасливих Сновидінь і почали топтати й знищувати щасливі сни. І дітям в усьому світі стало раптом снитися щось жахливе й незрозуміле. Діти прокидалися й плакали від страху. Треба було негайно припинити ці неподобства. І всі мешканці Палацу Чарівних Казок кинулися в бій. Але як їм важко було боротися з тими злими силами! Бо коли раніше, в казках, можна було спокійнісінько драконам та Зміям Гориничам рубати голови, людоїдів скидати в провалля, злих царів по самі вуха заганяти в землю, – то тут ні в якому разі цього не можна було робити. Тому що всі пі чорти, відьми, людоїди, дракони, злі чаклуни та чаклунки були єдиними, рідкісними, так би мовити, музейними екземплярами, спеціально залишеними для казок. Якщо їх знищити – діти всього світу назавжди були б позбавлені можливості бачити їх у казках. А може, і взагалі зникли б усі казки, бо ж у кожній казці є якесь зло, з котрим бореться добрий герой. Отже, вбивати і знищувати злу силу категорично заборонялося. Дозволялося тільки ловити, зв'язувати і кидати назад у підземелля. Ох і нелегка ж то була робота! Вона вимагала розуму, терпіння, неабиякої спритності і справжнього казкового таланту. Всі казкові герої розділилися на загони: Котигорошко командував загоном, що боровся проти семиголових драконів та зміїв; наймит Балда керував боротьбою з чортами; Кіт у Чоботях вів наступ на людоїдів; Старик Хоттабич та Аладдін боролися проти лихих східних джинів; Іванко-дурник повів війська на бабу-ягу, злу Варвару та інших нехороших жінок… Почався жорстокий бій. Пішли в хід чарівні палички, чарівні лампи, чарівні персні, чарівні сопілки, зачаровані мечі – весь казковий арсенал. Сухопутні війська підтримувала з повітря авіація (килими-самольоти, жар-птиці, горбоконики), яка до того ж іще й вела боротьбу з авіацією ворога, що була представлена відьмацькими мітлами, баби-ягинськими ступами та крилатими драконами. Бій точився на суші, на воді й у повітрі. Але, звичайно, без допомоги сонячних зайчиків навряд чи перемогли б казкові герої всю цю погань. Сонячні зайчики засліплювали драконів та зміїв, і лише завдяки цьому Котигорошко зі своїм військом скрутили їх в баранячий ріг і кинули знову до в'язниці. Вони допомагали Аладдіну та Старику Хоттабичу заганяти східних джинів у пляшки з-під нарзану, лимонаду та кефіру. Сонячні зайчики підказали Іванкові-дурнику, як ліпше впоратися з бабою-ягою – запхнути її в ступу і прикрити зверху кришкою. Загалом усюди і завжди сонячні зайчики допомагали у найвирішальніший момент. У самому розпалі бою Веснянка, який, зрозуміло, взяти участі в боротьбі не міг, раптом згадав про пана Морока і захвилювався. Куди подівся цей лиходій? Чи пощастило йому звільнити Троля? І чому всі забули про нього, найголовнішого ворога? Та кругом була така катавасія, що годі було й думати нагадати комусь про це. І Веснянка вирішив сам усе розвідати. Обережно, ховаючись за кущі, щоб ненароком не наскочити на якогось злого чаклуна і не бути перетвореним на пацюка, жабу чи крокодила, Веснянка почав пробиратися до входу в підземелля. Спустившись униз, він став і прислухався. Звідкись здалеку, з глибини довжелезного темного коридора, лунав чийсь одчайдушний страшний крик і прокльони. Веснянка не наважився йти далі. Він стільки вже натерпівся од пана Морока, що йому зовсім не хотілося знову зустрічатися з ним у цьому жахливому підземеллі. Так нічого й не взнавши, хлопець піднявся нагору. Бій уже закінчився. По країні мирно походжали добрі чарівники з чарівними паличками в руках і розчаровували квіти – з жаб, зміїв та крокодилів знову перетворювали їх на троянди, березку, соняшники і таке інше. До входу в підземелля йшов Котигорошко, несучи під пахвою останнього дракона, зв'язаного, безпомічного і жалюгідного. – Дядю Котигорошко, – кинувся до нього Веснянка, – там, у підземеллі, пан Морок. Ви всі про нього зовсім забули. Він там кричить і страшенно лається. Мабуть, уже випустив Троля. Ой, що буде! – Чого хвилюєшся? – посміхнувся Котигорошко. – Сонячні зайчики, брат, не такі, щоб забути найголовніше. Ану ходім та глянемо! – Що ви?! – Не бійся, синку! От побачиш, нічого страшного вже нема. Веснянка несміливо глянув на Котигорошка. Але той мав такий молодецький вигляд, що боятися іти з ним будь-куди було б просто смішно. І Веснянка одважився. По дорозі Котигорошко кинув зв'язаного дракона у камеру, замкнув камеру на великий висячий замок (ясна річ, то був чарівний замок, який жодна зла сила відчинити не могла!), і вони пішли довгим підземним коридором. Дорогу їм освітлювали світлячки, що сиділи рядочками на стелі коридора, – ну точнісінько тобі електричні лампочки. З півтемряви, крізь грати камер, позирали страшні морди відьом, чортів та людоїдів. Вони блискали очима, люто гарчали і гризли зубами грати. Здавалося, от-от знову вирвуться на волю. Та це тільки здавалося. Грати на камерах були чарівні, й чорти та відьми могли тільки мріяти звідти вирватися. В одній з камер на полицях, як у крамниці, стояли пляшки. То були пляшки з лютими східними джинами. На кожній пляшці була наклеєна етикетка, де писалося, як звуть цього джина, з якої він казки і які капості вміє робити. Це для того, щоб сонячним зайчикам легше було потім вибирати, коли вони носитимуть джинів у казки. Крізь скло пляшок було видно, як там корчилися та скаженіли джини. В іншій камері на підлозі стояла велика ступа, прикрита кришкою. Ступа весь час підстрибувала, ніби танцювала якийсь танець. В ступі сиділа баба-яга, нікому тепер не страшна, дурна і сварлива бабушенція. В третій камері відбувалися зовсім незвичайні речі. Коли Котигорошко з Веснянкою підійшли до неї, там гасав велетенський дикий кабан, намагаючись своїми могутніми іклами розбити товсті грати. Потім у них на очах кабан раптом обернувся на маленьку мишку, що хотіла прошмигнути між гратами. Але тієї ж миті грати перетворилися на густу сталеву сітку. Тоді мишка негайно обернулася на комара, та замість сітки вже було міцне товсте скло, і комар безсило задзижчав, б'ючись об нього. І так без кінця. Ні, про визволення злим героям казок годі було й думати! Та де ж таки пан Морок? Веснянка з Котигорошком уже пройшли майже все підземелля, а про нього ні слуху ні духу. І раптом у найдальшому кутку коридора залунав громовий голос, який вигукував неймовірні прокльони й таку брутальну лайку, що Веснянка мимохіть почервонів і затулив вуха. То був голос пана Морока. Але що трапилося? Чому він так лається? – Дивись! Дивись! – скрикнув Котигорошко. – Я ж тобі казав! Веснянка глянув туди, куди показував Котигорошко. В крайній камері за товстими гратами сидів на підлозі Троль і гірко плакав, витираючи сльози своєю цапиною бородою. А перед камерою стояла якась дивовижна споруда, що нагадувала великий самовар. Веснянка пильно придивлявся, силкуючись побачити пана Морока, голос якого щойно чув. Проте марно. – Я не бачу його, – нарешті признався розгублений Веснянка. – І ніколи не побачиш, – сказав Котигорошко. – І взагалі ніхто його тепер ніколи більше не побачить. Він там, у пастці. Так, це була правда. Хитрий і підступний пан Морок, який вселяв жах у серця всіх і який міг перехитрити й обдурити кого завгодно, попався, як дурне мишеня, в пастку, спеціально побудовану для нього сонячними зайчиками. Пастка ця була заплутаним лабіринтом, звідки неможливо вийти. Всі ходи лабіринта зроблені з чарівних дзеркал. В лабіринт було пущено всього лише один-єдиний промінчик сонця, але, відбиваючись від дзеркал, він так яскраво освітлював увесь лабіринт, що якби заглянути туди, то можна було б осліпнути. Жодної темної щілинки, жодної щонайменшої шпарочки, крізь яку міг би проникнути пан Морок, не було в лабіринті. Пан Морок був приречений вічно кружляти в цьому морі світла, не знаходячи виходу. Світ звільнився від найстрашнішого, найвсесильнішого і найневловимішого ворога свого. Важко описати радість, з якою зустріли цю звістку в Країні Сонячних Зайчиків. У Палаці Чарівних Казок влаштували такий бенкет, якого ще в жодній казці не було. Вино лилося… А втім, ні, пробач, я помилився. Ніякого вина не було. Воно було просто не потрібне… І без нього було весело. Замість вина рікою лився сміх. Казкові герої піднімали келихи, повні радісного, щасливого, іскристого сміху. Закушували усмішками і веселими жартами. А танцювали як! Лишенько, як танцювали! Навіть найстарезніші немічні чарівниці, кинувши своє вишивання, пішли навприсядки, звискуючи і молодецьки вигукуючи: «Дам лиха закаблукам! Закаблукам лиха дам!» Палац аж хитався від гопака, від метелиці, від камаринської, від лезгинки, мазурки, краков'яка… Ех, та хіба можна перелічити танці, що танцювали того вечора на бенкеті в Палаці Чарівних Казок!.. Просто немає в світі такого танцю, якого б не танцювали. А Старик Хоттабич, якому, як відомо, була не одна сотня років, утинав такі колінця, що кінець кінцем, підстрибнувши, зачепився штаньми за люстру. Довелося викликати пожежну команду… Бенкетували цілу ніч, аж до світання, тобто аж поки сонячним зайчикам треба було поспішати на землю робити свої добрі справи.

 Веснянка біг щодуху, не розбираючи дороги. В нього було єдине бажання – якомога далі втекти від хуліганців. І лише опинившись у лісі, він став і оддихався. В лісі панувала мертва тиша. Погоні не було чути. Мабуть, хуліганці навіть не помітили, в який бік побіг Веснянка. Небезпека минула. Але як тепер знайти дупло білки Вивірки? Коли надійде вечір, там чекатиме на нього місячний зайчик. А Веснянка навіть не знав, куди йти. Ти ж пам'ятаєш, що хуліганці тягли його до печери «Тридцять три лиха» в мішку. І запримітити дорогу хлопець аж ніяк не міг. Сонячні зайчики теж не мали змоги допомогти, бо сонце вже зайшло, почало сутеніти, наближалася ніч. Веснянці стало дуже сумно й тоскно. Що ж це виходить? Від хуліганців він утік, пережив стільки небезпечних пригод… А тепер усе гине. Веснянка сів на пеньок і задумався. І раптом хтось обережно торкнув його за плече. Веснянка обернувся. Перед ним стояв сірий заєць – той самий заєць, якого він урятував від хуліганців. Веснянка лагідно усміхнувся йому. Заєць кивнув головою і одхилив назад одне вухо, ніби запрошуючи Веснянку з собою. – Чого тобі? – спитав Веснянка. Та заєць не відповів. Це був звичайнісінький, зовсім не казковий заєць, і, як усі звичайні зайці, він не вмів говорити. Він тільки настійливо кивав Веснянці. Веснянка знизав плечима, позіхнув і пішов слідом за зайцем. Що ж, краще вже йти кудись у товаристві цього симпатичного вуханя, ніж просто сидіти без діла. Вони довго продиралися крізь густі колючі зарості, перелазили через повалені бурею дерева, перестрибували звивисті лісові струмки. І як же здивувався Веснянка, коли побачив нарешті, що вони підійшли до того самого столітнього дуба, в якому було дупло білки Вивірки. Вже зовсім стемніло, й на гілці сидів місячний зайчик. – О, це ти, – радісно мовив він, побачивши Веснянку, – а я вже думав, що з тобою біда приключилася. Хвилюватися почав. Веснянка розповів братику Сяйвику про всі свої пригоди й додав: – Якби не цей сірий зайчик, я б нізащо не знайшов сюди дороги. – Так, сірі зайці – хороший народ, – сказав братик Сяйвик. – Вони завжди допомагають, коли треба. І взагалі вони справжні молодці й добрячі душі. Спасибі тобі, брате! Спасибі тобі велике! Сірий заєць засоромився і втік у кущі. А Веснянка з братиком Сяйвиком рушили далі. І знову ліс, знову дерева, кущі, зарості… Тобі вже, мабуть, набридло слухати, як Веснянка йде лісом… Та що ж поробиш? Веснянці самому набридло так довго йти. А втім, заспокойся. Ось він уже підходить до величезної старої верби з кострубатим зморшкуватим стовбуром, що купає свої патлаті старечі віти у чорній воді лісового озера. Високо, на самому вершечку верби, видно густу зелену шапку омели. Це й є «відьмина мітла», де заховано чарівний плащ пана Морока. Місяць пробивається крізь вербове гілля й одкидає на воду чудернацькі мереживні тіні. Бурі кошлаті водорості ворушаться у воді і здаються бородою якогось химерного водяного страховиська. Поряд з вербою, немов велетенський кровопивця-павук, розчепірився великий порослий мохом пень. Його трухлява серцевина світиться, – наче отой павук пильно дивиться в ніч єдиним банькатим оком. А ніч мовчить, причаїлась, чогось чекає… Страшне місце! Та Веснянка переборює страх і, обхопивши стовбур верби, починає дертися вгору. Що вище піднімається він, то важче стає йому лізти. Гілки хапають його за сорочку, за штанці, дряпають руки – не пускають до «відьминої мітли». Не видно ні землі, ні неба – все затуляє густе листя. Веснянка навпомацки просувається в цій непроглядній темряві. Сили починають його зраджувати. Але ось гущавина рідшає, знову блиснув місяць. Останнє зусилля – і Веснянка біля «відьминої мітли». В зеленій шапці її щось чорніє… Це плащ пана Морока. Веснянка його одразу впізнав. Він простяг руку, щоб узяти той плащ, та гілки омели раптом склепилися, переплелися і сховали його. Веснянка пробував розсунути гілля, та тільки подряпав собі руки. Він розгубився. От тобі й на! Що робити? І тут Веснянка згадав, що в кишені його штанців лежить ножик, який дістався йому у спадок від батька. Хоч половина леза в нього й відламана, але він гострий, мов бритва, – що хочеш переріже! Веснянка миттю дістав ножик з кишені і – чик-чик! – гілки омели одна за одною полетіли вниз. Йому здалося, що вони навіть верещали й шипіли під ножем від безсилої люті. Взявши плащ, Веснянка все одно різав, поки не зрізав геть-чисто всю омелу. «Відьминій мітлі» настав кінець. І стара верба одразу помолоділа, виструнчилася, струснула вітами й зашелестіла, зашептала листям, дякуючи. А коли Веснянка спускався на землю, йому здалося, ніби верба допомагає йому, обережно підтримує вітами, щоб він не зірвався й не впав. Опинившись на землі, Веснянка кинувся шукати місячного зайчика. Але той пропав, як булька на воді. Веснянка добре пам'ятав, що, коли він поліз на дерево, братик Сяйвик сидів біля пня. А зараз там його й сліду не було. Хлопець глянув на небо і все зрозумів. Місяць зайшов за хмару. По верхівках дерев з розбійницьким свистом промчав рвучкий вітрюга – перший провісник громовиці. І за хвилину по листі вже залопотіли дощові краплини. Веснянка зіщулився – одна крапля попала йому за комір. Але хто ж буде мокнути під дощем, якщо в руках у нього плащ! І Веснянка, звичайно, накинув плащ собі на плечі. Та коли він змахнув плащем, аби щільніше загорнутися, то раптом відчув, що злетів у повітря. Легко, немов птах, він злинув над лісом, черкнувши ногами об верхівку старої верби. Потім знявся ще вище, пролетів крізь дощові хмари й, опинившись у ясному зоряному небі, помчав уперед. Веснянка переживав якесь дивне знайоме почуття, ніби він спить і летить уві сні. Адже так часто буває – сниться, що ти летиш: трохи сіпнешся всім тілом угору – і вже одірвався від землі, і знявся в повітря, і летиш, і тіло легке, невагоме, слухається кожного руху… Я певен, мій друже, що ти не раз літав отак уві сні і добре знаєш це незвичайне почуття. Не дивуйся, що, одягнувши плащ пана Морока, Веснянка раптом полетів, як уві сні. Адже це був не звичайний плащ, а диявольський. Не встиг Веснянка опам'ятатися, як уже стояв у знайомому місці, серед гір, перед мальовничим озером. І знову, тільки-но він зазирнув у озеро і його обличчя відбилося у воді, озеро вмить застигло, зіщулилось, стало сторч і перетворилося на чарівне дзеркало. Та зараз це вже аніскілечки не здивувало Веснянку. Він дуже зрадів, що так просто й легко повернувся назад. Не довго думаючи, Веснянка ступнув крок у чарівне дзеркало. І раптом – трах! – іскри посипалися в нього з очей, а на лобі вискочила здоровецька фіолетова гуля. Веснянка з усього розмаху луснувся лобом об дзеркало. От тобі маєш! Веснянка помацав гулю, потім дзеркало – поверхня його була тверда й непроникна. Чарівне дзеркало не пускало Веснянку в Країну Сонячних Зайчиків. Але чому? Хлопець ніяк не міг збагнути. Скільки він не торкався рукою дзеркала, кожного разу рука наштовхувалась на тверде товсте скло… Веснянка розгублено глянув на своє віддзеркалення, немов питаючи в нього поради. Веснянчине обличчя одбивалося в чарівному дзеркалі, як у звичайному люстерку. Але плащ… Мокрий, слизький і пухирчастий, мов жаб'яча шкіра, він огидно ворушився на Веснянці, парував – наче дихав… І раптом Веснянка збагнув – таж він забув зняти оцей огидний плащ пана Морока! Веснянка миттю стяг з себе плащ, згорнув його і взяв під пахву. І коли доторкнувся до дзеркала, рука одразу провалилася в порожнечу. Тоді Веснянка тихенько, боком, простягнувши вперед руку й пригнувши голову, посунувся у дзеркало. Та він даремно боявся. Знятий плащ був звичайнісінькою ганчір'яною шматою. Чарівним він ставав лише тоді, коли його одягали. Тепер шлях був вільний. Веснянка ввійшов у Країну Сонячних Зайчиків.

 Нарешті Веснянка відчув, що його викидають з мішка. Він упав і покотився вниз по якихось мокрих кам'яних сходах. Грюкнули важкі дубові двері, й заскреготав залізний засув. Веснянка був у величезній страшній печері. З високої стелі капала вода й розливалося холодне зеленкувате світло. В цьому мертвому примарному світлі рухалися по печері якісь дивовижні химерні постаті. Веснянка уважно роздивився й затремтів од жаху… Недарма ця печера мала назву «Тридцять три лиха», тут жили хвороби. Всі хвороби, які тільки є на світі. Ось хиткою ходою пройшла мадам Скарлатина – гидка шолудива баба, з якої шкіра звисала клаптями. За нею йшла й тіпалася Лихоманка. Неподалік собачим гавкучим кашлем заходився Коклюш. Пані Ангіна з перев'язаним горлом прогулювалася під ручку з містером Грипом, який без кінця чхав. А онде три брати Тифи – Черевний, Висипний та Поворотний. Черевний Тиф весь час тримався за живіт. Висипний був увесь вкритий дрібним червоним висипом. А Поворотний то кудись ішов, то повертався назад. У кутку всіма кольорами переливалася гидка компанія, що складалася з Жовтяниці, Краснухи, Синюхи, Чорної Віспи та Білої Гарячки. Гарячим вітром проносилася Вітрянка. А хвороба Свинка виявилася справжнісінькою свинею і рохкала в кутку. Одне слово, печера кишіла різними хворобами. Веснянка боявся поворухнутися. Йому здавалося, що всі хвороби зараз кинуться на нього. А він, звичайно, як і всі хлопчики та дівчатка, дуже не любив хворіти і приймати ліки. Та хвороби не звертали на Веснянку ніякої уваги. Вони просто не помітили його. В печері був такий неймовірний галас – кашель, стогін і виття, що, звичайно, важко було почути, як хуліганці кинули сюди Веснянку. Веснянка почав обережно пробиратися до виходу. Він знав, що вийти не зможе, але там, нагорі, біля дверей, йому здавалося безпечніше. Тихцем, поволі, переповзаючи із східчика на східчик, Веснянка піднімався по холодних слизьких сходах. І ось він уже біля дверей. Веснянка спробував штовхнути їх плечем. Та де там! Товстелезні дубові двері були замкнуті зовні на великий залізний засув. Навіть найсильніший чоловік, чемпіон з важкої атлетики, не зміг би висадити їх. Розпач охопив Веснянку. В скрутне становище він потрапив. І взагалі вийшла якась дурниця. Пан Морок зацікавлений, щоб Веснянка швидше приніс йому чарівний плащ, а хуліганці, кращі друзі пана Морока, перешкоджають йому і хочуть навіть знищити Веснянку. Правда, хуліганці нічого не знають. Адже пан Морок залишився в Країні Сонячних Зайчиків, а таємницю свою, свої плани нікому не розкрив. Ніхто не може допомогти Веснянці. Навіть сонячні зайчики – бо темні хмари затягли небо й закрили сонце. От лихо! Що робити? І тут Веснянка раптом побачив, що хвороби помітили його. Кожна хвороба намагалася першою напасти на хлопчика. Штовхаючи одна одну, вони посунули вгору по сходах. Поперед усіх, оглушливо чхаючи і потираючи від нетерпіння руки, біг містер Грип. Веснянка зажмурився й затулив обличчя руками. Хлопчик уже відчув, як у нього підвищується температура і з'являється нежить. Зараз він захворіє!.. Та раптом зчинився страшенний гармидер, крик, лемент, і Веснянка відчув, що температура в нього знову стала нормальна, а нежить зник. Коли він розплющив очі, то побачив, що всі хвороби, галасуючи, котяться вниз по сходах, а біля нього сидять сонячні зайчики. Веснянка одразу зрозумів, чому хвороби так тікають. Адже всі вони страшенно бояться сонця, ну, і, звичайно, сонячних зайчиків. Веснянка одразу впізнав і дядечка Яся, і братика Льоля, й інших знайомих – усіх було близько десятка. Мало не плачучи від радості, Веснянка дякував зайчикам за порятунок. Виявилось, що саме в цей час сонячні зайчики, б'ючись із хмаровиками-громовиками, прорвалися на землю і кинулись визволяти Веснянку. Вони знали, що Веснянка попав у біду. Їм розповіла про це білка Вивірка, яка в той час, коли хуліганці схопили хлопчика, сиділа неподалік на гілці і все бачила. І хоч їй було шкода своїх запасів, вона раділа, що хуліганці дістали по заслузі, й щиро бажала врятувати Веснянку. Сонячні зайчики з'явилися саме вчасно. Хвороби тепер були не страшні Веснянці. Але як вийти з печери? Сонячні зайчики проникли сюди крізь вузеньку шпарку в дверях. Та Веснянка в цю шпарку ніяк не пролізе! Навіть палець годі просунути! – О, не хвилюйся, – заспокоїв його братик Льоль. – Хуліганці самі тебе випустять. От побачиш! Зненацька почулася голосна пісня хуліганців: Ох і матиме він Прочуханку! Він зазна страшенних мук,– Я клянуся, Том Павук! Він узна нелюдський біль,– Я клянусь, Каналья Біль! Матиме він сотню гуль,– Я клянуся, Джон Дибуль! Любим бити ми дітей! Бика-брика, Боборика, В носі смика, Гей! При цьому всі троє хуліганців, співаючи пісню, так оглушливо й противно реготали, що у Веснянки аж тенькало в животі. Мабуть, вони таки вже придумали для Веснянки якусь дуже цікаву кару. Заскреготів засув, і двері розчинилися. І враз пісня урвалася й веселі усмішки застигли на обличчях хуліганців потворними гримасами. Хуліганці спантеличено дивилися на сонячних зайчиків, що оточили Веснянку. Мабуть, вони зроду не бачили живих сонячних зайчиків, хоча, звичайно, багато чули про них. Вони вмить забули про Веснянку. І, замість того, щоб схопити його, кинулись ловити сонячних зайчиків. Дурні хуліганці не знали, що сонячного зайчика неможливо спіймати. Ти сам, якщо бажаєш, можеш спробувати й переконатися в цьому. Справді, хіба піймаєш промінь сонця! Це була кумедна картина! Хуліганці з розмаху гепалися на землю, ляскали по ній руками, дригали ногами, навіть зубами клацали, намагаючись вкусити зайчиків. Та сонячні зайчики вислизали в них з-під самісінького носа. Щоб подратувати хуліганців, сонячні зайчики навмисне крутилися біля них, не відбігаючи далеко. І хуліганці оскаженіло хапали руками повітря. Іншим разом Веснянка весело посміявся б, дивлячись на таку чудасію, але зараз він не став гаяти часу, хаміль-хаміль і – в двері.

 Перебрівши річку, Веснянка побачив невеселу картину. Дерева навколо мали жалюгідний вигляд. Безсило звисали гілки, зламані чиєюсь шкідницькою рукою, кора була порізана ножами і рябіла від усяких чортиків та нехороших слів. На землі валялися видрані пташині гнізда і побиті яєчка. А на білосніжній корі старої берези був вирізаний череп з ножем у зубах – герб Хулігани. І Веснянка зрозумів, що тут уже похазяйнували хуліганці. Небо починало ясніти. Наближався ранок. Ліс прокидався, защебетали невидимі серед листя пташки, застукотів по корі невтомний трудяга-дятел і застогнала, заплакала вдалині іволга. – Ех, не встигнемо ми дійти, – позіхнувши, сказав братик Сяйвик. – Зараз світанок, і мені треба зникати. Ну, нічого. Он, бачиш, у столітньому дубі велике дупло? Заберись туди, відпочинь, поспи, а ввечері я прийду і рушимо далі. До речі, в дуплі є горіхи, поснідай, адже ти зголоднів. Дупло належить білці Вивірці, там у неї продовольчий склад. Та білка не сердитиметься, вона моя добра знайома… В дуплі тобі буде безпечно. Тільки не виглядай – побачать хуліганці, схоплять – матимеш великі неприємності. Ну, бувай здоровий. До вечора! І братик Сяйвик почав блякнути, танути і незабаром зник. Веснянка забрався в дупло. Там було тепло, зручно й досить просторо. В кутку лежала ціла купа смачних лісових горіхів та кедрових шишок. Насамперед Веснянка, звичайно, досхочу наївся горіхів, потім скрутився калачиком і заснув. Так уже сталося, що день у нього обернувся на ніч, а ніч на день. Вночі він ходив, діяв, а вдень спав. Снився Веснянці знову пан Морок, він погрожував, щось кричав, але, прокинувшись, Веснянка геть усе забув. Прокинувся Веснянка від якихось голосів. Був день, але похмурий, не сонячний. Все небо затягло хмарами, ніби великою сірою ковдрою. Під дубом хтось голосно розмовляв. Голоси були грубі, неприємні, але здалися Веснянці дуже знайомими. Хлопець не витримав і обережно визирнув з дупла. І що ж ти думаєш? Під дубом стояли давні Веснянчині знайомі – хуліганці Біль Каналія, Джон Дибуль і Том Павук. Дибуль своєю величезною волосатою рукою держав за вуха зайця – не місячного і не сонячного, а звичайнісінького сірого зайця, – смикав його вгору і промовляв: – Танцюй! Танцюй, бо вуха одірву. Але заєць не хотів танцювати. Він тільки мовчки поглядав на своїх мучителів червоними від ненависті очима і намагався вкусити Дибуля за руку. А ще кажуть, що зайці лякливі й слабохарактерні. – Ага, не хочеш! То я тебе зараз заріжу! Шашлик із тебе зроблю! Ти в мене на сковорідці затанцюєш! – скрикнув Дибуль і вихопив з-за пояса ніж. Павук і Каналія весело зареготали. Веснянка забув про обережність, забув про все на світі Хіба він міг допустити, щоб на його очах сталося вбивство! Схопивши велику шишку, Веснянка з усієї сили жбурнув її в Дибуля. Шишка влучила Дибулю просто в ніс. – Вва-вай! – скрикнув Дибуль від болю і випустив зайця. Заєць кинувся у кущі і втік. – Він там, він там, у дуплі! – вереснув Біль Каналія Хоча в Каналії було лише одне око, проте це одне око бачило більше за деякі чотири. – Хто там, хто? – зойкнув Павук. – Якийсь хлопчисько! – горлав Каналія. – Я його бачив. Якийсь нікчемний хлопчисько! – Ну, зараз ми йому!.. На шматочки! На шматочки! – люто заревів Джон Дибуль, все ще плачучи від болю. – Павук, лізь на дерево. Павук, обхопивши товстий стовбур своїми довгими чіпкими руками, подряпався вгору. Дибуль та Каналія його підсаджували. Веснянка зрозумів, що справи його кепські. Але він вирішив дорого продати своє життя. Схопивши горіхи й шишки, він почав щосили жбурляти ними в хуліганців. Шишки градом посипалися вниз, горіхи дзвінко розколювалися на лобах хуліганців, набиваючи їм величезні сині гулі. Павук звалився з дерева. Дибуль та Каналія теж попадали на землю, закриваючи голови руками, ойкаючи й айкаючи. Та хоч як багато було горіхів і шишок у дуплі, незабаром вони кінчилися. До того ж Веснянка був лише маленький хлопчик, а хуліганці – здоровенні дядьки. І коли Веснянці вже нічим було оборонятися, Павук заліз-таки на дерево, схопив своєю кістлявою рукою Веснянку за карк і витяг з дупла. – Диви, та це ж той самий хлопчисько, що втік од нас! – загорлав Біль Каналія. – Це ж через нього ми заблудили і ледве вибралися з лісу, – заверещав Том Павук. – Треба його негайно зарізати! Як курча! – Ні,– заревів Джон Дибуль, – цього мало. Це дуже благородно. Я найбільше постраждав через нього. Мій бідний ніс зазнав жорстокого удару. Дивіться, на що він перетворився – мій любимий ніс, один з кращих носів Хуліганії! Чим я тепер хропітиму вночі? Що я тепер соватиму не у свої справи? Я боюсь, що не зможу навіть нюхати табаку! Ні! Треба придумати цьому шелегейдикові таку кару, щоб він і на тому світі нас згадував. Ми кинемо його в печеру «Тридцять три лиха», і він сидітиме там, доки ми не вирішимо, як його покарати. Слова Дибуля були зустрінуті схвальними вигуками. Хуліганці поклали Веснянку у великий мішок і кудись потягли.

 Не гаючи часу, Веснянка почав збиратися в дорогу. Курточку свою він зняв і повісив на гілці у жасминовій хатинці дядечка Яся. Адже в кишені курточки сидів пан Морок, і його треба було залишити. Щоправда, пан Морок, якби захотів, міг би вилізти з кишені, забратися Веснянці хоча б під пахву або в вухо і таким чином втекти з Країни Сонячних Зайчиків. Та дядечко Ясь казав правду – пан Морок не збирався залишати Країну Сонячних Зайчиків. Він сподівався довести свій підступний план до кінця. Дядечко Ясь провів Веснянку аж до чарівного дзеркала. І знову Веснянка опинився в жовтому непроглядному тумані. Від дядечка Яся Веснянка вже знав, що по той бік дзеркала, біля входу в Країну Сонячних Зайчиків, його чекатиме місячний зайчик, братик Сяйвик. Цей місячний зайчик показуватиме Веснянці дорогу. А дорога далека й важка. Пугач і кажани однесли плащ пана Морока в дрімучий ліс і сховали у шалині на старезній вербі серед густих віт омели. Місячний зайчик братик Сяйвик помітив це і знає туди дорогу. Омела – це рослина-паразит. Вона росте на дереві і п'є з нього соки. Може, ти бачив на гілках деяких дерев зелені густі шапки – немов пташині гнізда? Влітку вони ховаються серед листя і малопомітні. Зате добре їх видно взимку та восени, коли дерева стоять голі, безлисті. Ото і є омела. В народі її називають «відьминою мітлою». І дуже влучно називають. Тому що це справді диявольська рослина. Там гніздяться піддані Королеви Глупої Ночі. Там часто ночують кошмари й жахливі сни. І не дивно, що чарівний плащ пана Морока був захований саме в омелі. І от Веснянка навпомацки пробирається крізь жовтий туман чарівного дзеркала. Ще один крок – і раптом темрява огорнула хлопця. Він вийшов з чарівного дзеркала. На землі була ніч. І темрява ночі після яснопроменистого світла Країни Сонячних Зайчиків на мить засліпила Веснянку. Коли очі його призвичаїлись до нічного мороку, він побачив, що знову стоїть на березі озера. І якби він не знав, то ніколи б не подумав, що оце озеро, по якому котяться хвилі, може перетворитися на чарівне дзеркало, а за цим дзеркалом лежить Країна Сонячних Зайчиків. Веснянка оглянувся довкола, шукаючи очима братика Сяйвика. Й одразу побачив його. Братик Сяйвик сидів на камені і чухав лапкою за вухом. Веснянка вперше бачив місячного зайчика і з цікавістю розглядав його. Він був точнісінько такий, як сонячний, тільки не жовтий, а сріблясто-білий, тому що був зроблений не з сонячних променів, а з місячних. Вони познайомилися. – Ну що ж, ходімо, – сказав братик Сяйвик. І вони рушили в дорогу. Так, це була важка подорож. Через безводні пустелі, через гори, ущелини і яри. Місячний зайчик легко й нечутно біг попереду, а Веснянка, спотикаючись і до крові розбиваючи коліна, дибав за ним. Опівночі вони підійшли, нарешті, до густого дрімучого лісу. В суворому мовчанні стояли тут велетенські вікові дерева. З гущавини долинав таємничий шурхіт, чиїсь обережні кроки, приглушений рев – то нічні хижаки йшли на полювання. Десь далеко-далеко кричав пугач, немов жалібно плакала хвора дитина… Веснянці було страшно. І коли б не місячний зайчик, який, то зникаючи, то знову з'являючись, мелькав серед густих віт, хлопчик, мабуть, зовсім розгубився б у цих непролазних страшних заростях. Від утоми підламувалися ноги. І нарешті, вийшовши на невеличку, залиту місячним сяйвом галявинку, Веснянка безсило опустився на траву. – Ох, не можу більше! Треба відпочити! – Що ж, давай відпочинем, – погодився братик Сяйвик, умощуючись на листі папороті. Поряд з Веснянкою ріс невеличкий кущик, що ряснів червоними ягідьми. Вони так смачно виблискували, що зголоднілий Веснянка не витримав, зірвав кілька ягід і вже підніс був до рота, щоб з'їсти. Але тут місячний зайчик підскочив на своєму папоротнику і скрикнув: – Не смій їсти! Викинь! Зараз же викинь! Веснянка здивовано глянув на нього, але ягоди їсти не став. – Та чи знаєш ти, що це таке? – сказав братик Сяйвик. – Це ж вовчі ягоди. Ними можна отруїтися. Їх навмисне розводить на землі Королева Глупої Ночі. Весною на цих кущиках розквітають гарні рожево-лілові квіти, схожі на бузок. Запах цих квітів отруйний. Вони цвітуть для того, щоб труїти нас, місячних та сонячних зайчиків. Адже Королеві Глупої Ночі добре відомо, що ми харчуємося запахом квітів. Та ми давно знаємо секрет цих підступних квітів Королеви і ніколи їх не нюхаємо. А коли квіти відцвітають, на кущиках з'являються ягоди. Вони призначені для отруювання людей. Отже, бережись цих ягід і ніколи не бери їх до рота. Після слів місячного зайчика червоні ягоди здалися Веснянці огидними і ніби налитими кров'ю. Він зірвав з кущика геть усі ягоди і розтоптав ногами, щоб хтось з людей ненароком не з'їв їх. Веснянці навіть гидко було залишатися на галявині, де ріс цей поганий кущ. – Знаєш, я вже відпочив, – сказав він місячному зайчикові. – Ходімо далі. І вони знову рушили в путь. Незабаром вийшли на берег невеликої лісової річки, що заросла комишем та осокою. – Стривай, я піду пошукаю броду, а то, чого доброго, ти ще втопишся, – попередив Веснянку братик Сяйвик. Він ковзнув по комишу і зник у воді. При цьому поверхня річки навіть не ворухнулась. Веснянка схилився над водою й побачив, що братик Сяйвик спокійнісінько походжає дном річки. Адже місячні зайчики, як і сонячні, легко й безперешкодно проходять крізь усе прозоре – воду, лід, скло й таке інше. Лише непрозорі речі можуть перепинити їм дорогу, та зайчики спритно обминають або перестрибують їх. Минуло кілька хвилин, і братик Сяйвик знову з'явився на березі. – Ходім! – Він сміливо і впевнено повів Веснянку через річку.

 Неподалік од Вежі Сміху височів палац. Зубчасті стіни його були прикрашені безліччю різноманітних химерних фігур. На даху, на самому вершечку, сиділа прекрасна царівна, а біля її ніг звивався і сповзав униз по стіні Змій Горинич. Синя Борода обіймав руками ріг палацу, а по його спині тягся вгору дикий виноград. Кощій Безсмертний підпирав головою балкон, на бильцях якого лежали русалки. Вікна палацу були ніби величезні очі дракона. На підвіконнях, розчепіривши крила, застигли сови та кажани. А біля входу, вищирившись, сиділи сірі вовки, і сам вхід являв собою роззявлену пащеку якогось неймовірного страховиська. Та Веснянка зовсім не відчував страху, бо зразу було видно, що всі фігури не живі, а мармурові, до того ж іще й кумедні. А смішне ніколи не буває страшним. Оце й був Палац Чарівних Казок. Хлопчик увійшов у палац і одразу відчув себе як дома – стільки давніх знайомих побачив він. Тут жили герої всіх казок, які тільки є на світі. Всередині палац був дуже світлий, просторий і сонячний. Добрі феї і чарівниці сиділи побіля вікон у м'яких зручних кріслах і гаптували диванні подушечки, як звичайні бабусі. У кутку Старик Хоттабич та Барон Мюнхаузен грали в шахи. Причому Барон Мюнхаузен за звичкою без кінця розповідав різні нісенітниці, а Старик Хоттабич мовчки слухав і лише кивав головою – його нічим не можна було здивувати. Аладдін біля столу чистив зубним порошком чарівну лампу. На балконі біля розбитого корита сиділи дід та баба. Баба прала в розбитому кориті носовички Карлика Носа, а старий рибалка годував золоту рибку, що плавала в акваріумі. На підвіконні лежав і грівся на сонечку Кіт у Чоботях. А з двору чулися галас і крики. Там тридцять три богатирі грали у футбол, розділившись на три команди. І воріт на полі було не двоє, як у людей, а троє. Суддею був Дядько Чорномор. Борода в нього була аж мокра – так він забігався. Тут же на спортмайданчику Котигорошко боровся з Альошею Поповичем, а Ілля Муромець та Добриня Никитич вижимали двадцятипудові гирі. За спортивним майданчиком, у саду, на травиці паслися: Гидке Каченя, Курочка Ряба, Золотий Півник, Бичок-Третячок, Горбоконик та інші герої казок про тварин. Принци та принцеси, королі та королевичі ходили тут, як прості смертні, і анітрохи не відчували своєї царської величності. Всі вони були тут рівноправні жителі Палацу Чарівних Казок. Веснянка оглянув увесь палац і під кінець завітав до Дитячої кімнати. Вона тільки так називалась – кімната, а насправді це був величезний розкішний зал з колонами. Тут було гамірно й весело, як у дитячому садку. Буратіно, Хлопчик Мізинчик, Івасик-Телесик та Цибуліно грали в якусь цікаву гру. Здається, в прикордонників та шпигунів. Червона Шапочка, Альонушка, Дюймовочка, Снігуронька та інші дівчатка бавилися ляльками. Петрушка показував Мурзилці різні фокуси-мокуси. Барвінок катався на конику Дзвонику. А Незнайко, Гвинтик, Шпунтик та інші коротульки вчили уроки. Веснянка здивувався – невже казкові герої теж вчаться в школі? Так, виявляється, в Палаці Чарівних Казок була спеціальна школа, де вчилися казкові діти. їх учили там, як поводитися в різних казкових випадках. Ілля Муромець та Котигорошко викладали силу і хоробрість. Іванко-дурник був учителем розуму та кмітливості. Капітан Врунгель – викладачем навігації, тобто науки капітанів – як водити в морі кораблі. Доброті навчала стара чарівниця з казки «Попелюшка». А сама Попелюшка показувала, як найкраще господарювати. Спортивними заняттями керував гімнаст Тібул з казки про Трьох Товстунів. Було ще багато інших спеціальних наук, які необхідно було знати маленьким казковим героям. І треба сказати, вчилися вони всі на «відмінно». Двоєчників серед них не було. Веснянка помітив, що раз у раз хтось із героїв зникав, а незабаром знову з'являвся. Це вони літали брати участь у казці, яку саме в цей час читала котрась бабуся своєму онукові чи онуці. Коли казка закінчувалась, герої поверталися. Довго ходив Веснянка в Палаці Чарівних Казок і за весь час ні разу не зустрів жодного злого чаклуна, чорта, відьми чи когось подібного. В замку жили тільки добрі герої казок. Веснянка спитав дядечка Яся, чому це так. І той йому пояснив. Виявляється, сонячні зайчики давно знищили на землі всіх людоїдів, злих чаклунів, відьом та чортів. Залишили тільки зовсім небагато – для казок. Але, щоб і ці не могли коїти зла, сонячні зайчики замкнули їх у підземеллі, що було під Палацом Чарівних Казок. Там вони і сидять за гратами – одна відьма, один чорт, один лісовик і таке інше – всякої злої сили по одній штуці. Коли комусь із них треба брати участь у казці, сонячні зайчики під конвоєм одводять його куди слід. А коли казка закінчується – забирають назад. Отже, зовсім неможливо, щоб якийсь чорт, відьма чи лісовик самі собі вільно розгулювали по землі. Вони існують лише в казках. У Веснянки від вражень аж голова йшла обертом. Ще б пак!.. Спробували б ви побувати в гостях у всіх казкових героїв одразу!

 Коли вони вийшли з Палацу Чарівних Казок, дядечко Ясь сказав: – Ну, а тепер ходімо додому. Тобі давно час спати. На землі вже кінчається ніч. Скоро сонце зійде, а ти ще й не лягав. Та й нам, сонячним зайчикам, треба поспішати на землю. Бачиш, сонце пішло на світанок. І дядечко Ясь показав на великого красеня соняшника, що ріс неподалік. Веснянка спершу не зрозумів, до чого тут соняшник. Але дядечко Ясь знову пояснив хлопцеві. Соняшник – це священна квітка сонячних зайчиків, цар усіх сонячних квітів. У Країні Сонячних Зайчиків він заміняє годинник. Адже соняшник завжди звернений до сонця і, коли сонце пливе по небосхилу, повертає слідом за ним свою голову. Дивлячись на соняшника, зайчики точно знають, коли їм з'явитися на землі, і ніколи не запізнюються. На землі у сонячних зайчиків дуже багато роботи. Вони працюють і звичайними робітниками. Наприклад, у сонячній паровій машині, схожій на величезну дзеркальну квітку, в центрі якої котел парового двигуна. Зайчики з усіх боків гріють котел, вода в ньому кипить, і пара рухає машину. Деякі зайчики – робітники вищої кваліфікації. Вони працюють у сонячній кузні на сонячній зварці – зварюють метали. А є зайчики такі розумні, що захоплюються науковою роботою – в астрономічних обсерваторіях та хімічних лабораторіях. Та, мабуть, найбільше сонячних зайчиків зайнято найблагороднішою з професій – медициною. Певно, тобі хоч раз у житті, але доводилося бути в кабінеті лікаря-отоларинголога, тобто лікаря по хворобах вуха, горла і носа (це тоді, коли в тебе боліло горло від понадпланової порції морозива, чи просто так для огляду перед поїздкою в табір). І, звичайно, ти звернув увагу на величеньке кругле дзеркальце з дірочкою посередині на лобі в лікаря. Цим дзеркальцем лікар спрямовує сонячного зайчика тобі в горло і з його допомогою дивиться, що в тебе болить. Без зайчика він би нічого не побачив. А то ще є зайчики, які працюють на лікувальних сонячних ваннах. Стоїть собі така стіна, що складається з безлічі дзеркалець, котрі можна повертати в будь-який бік. Хворий лягає на ліжко, і лікар починає спрямовувати на нього сонячних зайчиків. На місце, яке треба прогріти (хворе коліно, наприклад), більше зайчиків. А от голову треба берегти (щоб, чого доброго, сонячного удару не сталося). На голову зовсім не слід… Сонячні зайчики гріють хворого, і хворий видужує. Багато роботи у сонячних зайчиків на землі, дуже багато. Запізнюватись їм аж ніяк не можна. Вулицями поспішаючи бігли сонячні зайчики. Їх було так багато, що у Веснянки миготіло в очах. Раптом один із сонячних зайчиків зупинився біля Веснянки й вигукнув: – А я вас, хлопчику, знаю! Це ж ви були тоді в лісі! Правда ж? Веснянка застиг, вражений. Так от хто врятував його тоді від хуліганців! Хлопчик хотів було спитати ім'я цього сонячного зайчика, подякувати йому за порятунок, але того вже й слід прохолов. Ні, скромні сонячні зайчики не звикли, щоб їм дякували. Вони завжди робили свої добрі діла безкорисливо і таємно. Дядечко Ясь одвів Веснянку у свій жасминовий будиночок і поклав на ліжко з м'яких пухнастих півоній. – А як це великий людський хлопчик може спати на квітці? – мабуть, хочеш ти спитати. – Він же просто роздушить її, і все! Та ні… Той з людей, хто потрапляє в Країну Сонячних Зайчиків, по-перше, стає таким же завбільшки, як сонячні зайчики, по-друге, таким же легким, невагомим, як вони. Коротше кажучи, він стає маленьким казковим чоловічком. Але пробач, я, здається, забув про це раніше сказати. Дядечко Ясь, приспавши Веснянку, побіг доганяти своїх родичів, а Веснянка одразу ж міцно заснув. Спав він цілісінький день, аж до вечора: давалася взнаки безсонна ніч, та й різні переживання стомили. Коли хлопець розплющив очі, дядечко Ясь уже був дома. І хоча, як і раніше, було сонячно й чудово навкруги, прокинувся Веснянка з важким серцем. Йому снився якийсь неприємний сон, але який саме – він не пам'ятав. Адже так часто буває – не пам'ятаєш, що снилось. І хоч як намагаєшся згадати – нічого не виходить. Від усього сну збереглася у Веснянки лише одна думка – що йому треба негайно залишити Країну Сонячних Зайчиків і кудись іти. А йти не хотілося, шкода було так швидко розлучатися з сонячними зайчиками. І тому, певна річ, у Веснянки дуже зіпсувався настрій. Дядечко Ясь одразу це помітив – досі в Країні Сонячних Зайчиків ні в кого ніколи не було поганого настрою. – Що з тобою, Веснянко? – занепокоєно спитав він. – Та от сон приснився – треба мені йти з вашої країни. – Чому? – Сам не знаю. Хоч убий, забув, що снилося. Одне відчуваю – обов'язково треба йти. – Ні, так не можна. Треба перевірити, що то був за сон. – Легко сказать – перевірити. Як же його перевіриш, коли я, скільки вже мучусь, нічого не можу згадати? – Ну, це дрібниця. Ходімо зі мною. І дядечко Ясь знову повів Веснянку по Країні Сонячних Зайчиків, повз квіткові хатинки, голубі дзеркальні озера й чудесні сади-квітники. Йшли вони довго і нарешті вийшли на широку неозору долину, щедро залиту сонцем. І дядечко Ясь сказав: – Перед тобою Долина Щасливих Сновидінь. Ось тут скраю – сни, що снились сьогодні. Тут і шукай свій сон. Веснянка зупинився, вражений. Вся долина була вкрита ліловими квітами, схожими на тюльпани, – тільки на пелюстках ніжні бархатисті ворсинки. Ти, звичайно, знаєш ці квіти – одні з перших квітів весни. На землі вони так і називаються – сон. Але тобі й невтямки, що в цих квітах живуть щасливі сни. В кожній квітці – сон. Коли сон відлітає з квітки, щоб комусь наснитися, квітка згортає пелюстки і схиляє голівку. Вночі Долина Щасливих Сновидінь порожня, безсонна – всі сни розлітаються по землі. Лише де-не-де лілові квіти стоять з розкритими пелюстками. Значить, комусь не спиться. Та буває, що і вдень який-небудь сон відлітає щоб наснитися тому, хто заснув. Здебільшого ці сни дістаються дітям, що сплять після обіду. Денні сни розносять по землі сонячні зайчики. А нічних снів вони розносити не можуть, бо не бувають вночі на землі. Нічними снами займаються двоюрідні брати сонячних зайчиків – місячні зайчики (є, виявляється, й такі!). І якщо сонячні зайчики – діти Сонця, то місячні – діти Місяця. А Місяць, як відомо, молодший брат Сонця. Сонячні зайчики, як ти вже знаєш, бувають на землі лише вдень, а вночі зникають. Місячні зайчики – навпаки: бувають тільки вночі, коли світить Місяць, а ранком ховаються у свою Країну Місячних Зайчиків, що лежить теж по той бік чарівного дзеркала, але зовсім в іншому місці. Сонячні й місячні зайчики щиро дружать між собою і завжди допомагають одні одним. Іноді вдень місячні зайчики ходять у гості до своїх братів. І якщо ти коли-небудь побачиш вдень на небі Місяць, так знай, що це він повів своїх місячних зайчиків у гості, до сонячних. Але давай повернемось у Долину Щасливих Сновидінь. Веснянка поволі бреде долиною, раз у раз нахиляючись і зазираючи у розкриті пелюстки квітів. І досить йому зазирнути, як одразу ж перед очима постає жива картина і бачить він сон наяву. Довго Веснянці попадалися чужі сни, що снилися якимсь незнайомим хлопчикам і дівчаткам. Це були сни про триколісні дитячі велосипеди, про величезних красунь ляльок, про гори шоколадних цукерок або ж пригодницькі сни про далекі плавання, про мандри, про прикордонників та шпигунів. Випадково попався йому й сон діда Маноцівника. Пам'ятаєш, отой, про який розказував йому дід колись уночі? Дід таки правду тоді говорив. Веснянка сам тепер переконався. У сні діда Маноцівника Веснянка до найменших дрібниць побачив усе, що з ним трапилося: і пригоди в колонії, і подорож до чарівного дзеркала, і все-все, що бачив хлопець у Країні Сонячних Зайчиків. Уривався сон на тому, що Веснянка ходить по Долині Щасливих Сновидінь, тобто на тому, що він робив оце зараз. Хоча відчувалося, що на цьому сон не закінчувався… Такий був закон Долини Щасливих Сновидінь. Тут можна було побачити уві сні тільки те, що вже діялося. А майбутнє було таємницею. З ніжністю згадав Веснянка діда Маноцівника. Що він поробляє тепер? Як живеться їм усім там, у колонії? Та зараз Веснянці не залишалося нічого іншого, як шукати свій сон. Довго ще він ходив по Долині Щасливих Сновидінь. Та ось заглянув в одну квітку і… Так, це був його сон! Веснянка одразу його згадав. І насамперед в уяві виник зловісний пан Морок. Тому що сон був саме про пана Морока. От що розповів Веснянці сон. Пан Морок задумав знищити Країну Сонячних Зайчиків. А знищити її можна, тільки розбивши чарівне дзеркало. Зробити це під силу лише одному казковому створінню – Тролю з казки Андерсена «Снігова королева». І то тільки тому, що в нього вже був досвід у цій справі. Пам'ятаєш, як він розбив одне чарівне дзеркало, скалки якого розсипалися по всьому світу і наробили стільки лиха?… Але Троль давно вже ув'язнений у підземеллі Палацу Чарівних Казок. Пильно стережуть його сонячні зайчики і лише зрідка під посиленим конвоєм виводять у казку «Снігова королева». Пан Морок вирішив звільнити Троля. Для цього він і пробрався у Країну Сонячних Зайчиків. Не дуже-то легко було це зробити. В своєму чорному плащі пан Морок не міг пройти крізь чарівне дзеркало – воно б нізащо не пропустило його. От і довелось йому скинути плащ і забратися до Веснянки в кишеню – адже пан Морок був з темряви, міг зіщулитися до найменших розмірів і сховатися в будь-якій вузенькій шпарці. Так у кишені Веснянчиної курточки він і прослизнув у Країну Сонячних Зайчиків. Проте без свого чарівного плаща (а ти ж сам розумієш, що плащ був не звичайний, а чарівний) пан Морок втрачав усю свою силу і владу. Сидячи у Веснянчиній кишені, він міг усе бачити, чути й розуміти, але нічого не міг зробити. Правда, спочатку й цього було досить, бо панові Мороку треба було довідатись, де міститься Палац Чарівних Казок, і обдумати, як пролізти в підземелля. Та звільнити Троля без чарівного плаща годі було й думати. Пан Морок навіть носа не міг вистромити з кишені Веснянчиної курточки, бо в Країні Сонячних Зайчиків завжди ясно і сонячно. А Морок боїться світла: він-бо з темряви, а темрява від світла гине. Треба було, щоб хтось приніс тепер у Країну Сонячних Зайчиків чарівний плащ пана Морока. А цього ніхто, крім Веснянки, зробити не міг. І пан Морок, користуючись своєю владою над снами, проник у світлий щасливий сон Веснянки і вселив у свідомість хлопчика свою підступну думку. Правда, він міг це зробити й раніше і зразу примусити Веснянку принести плащ у Країну Сонячних Зайчиків. Але, побачивши плащ, сонячні зайчики вмить усе зрозуміли б, і тоді навряд чи пощастило б панові Мороку розвідати, де Палац Чарівних Казок, і придумати план звільнення Троля. Сонячні зайчики йому б, звичайно, перешкодили. А тепер він усе знав і міг діяти. Веснянка зразу ж розповів про все це дядечкові Ясю. Дядечко Ясь так розхвилювався, що навіть померкнув. – Що?! Пан Морок у Країні Сонячних Зайчиків?! Це дуже небезпечно! Треба негайно збирати раду. Дядечко Ясь підбіг до якогось корінця, що стирчав із землі, смикнув за нього, і по всій країні біля кожного квіткового будиночка задзеленчали сині лісові дзвоники. І звідусюди в Долину Щасливих Сновидінь почали збігатися сонячні зайчики. Незабаром уся Долина була заповнена ними. Коли всі зібралися, дядечко Ясь скочив на соняшник, мов на трибуні, і сказав: – Братове! В нашу країну пробрався пан Морок. Він хоче звільнити Троля, з його допомогою розбити чарівне дзеркало і таким чином знищити нашу країну. Треба негайно щось робити! Як ви знаєте, в нас гостює зараз хлопчик Веснянка з Ластовинії. В кишені Веснянчиної курточки пан Морок і пробрався крізь чарівне дзеркало. Але свій чорний плащ він, звичайно, зразу не проніс. І от тепер, підступно діючи через сон, пан Морок хоче послати Веснянку по плащ. Що будемо робити? Здавалося, при такій кількості присутніх після слів дядечка Яся зразу зчиниться галас. Але ні! Сонячні зайчики були дуже дисципліновані. Запанувала мовчанка. Сонячні зайчики думали. Вуха у всіх лежали на потилиці. Та ось десь вдалині в одного зайчика вуха піднялися сторч. Це означало, що він просив слова. Дядечко Ясь одразу сказав: – Будь ласка, говори, братику Льоль! Братик Льоль одним стрибком скочив на соняшник, став поряд з дядечком Ясем і мовив: – По-моєму, поки що нічого робити не треба. Хай Веснянка іде по плащ. Принесе плащ, а ми тим часом щось придумаємо. Дядечко Ясь скоса глянув на нього. Та це зовсім не означало недовір'я, просто дядечко Ясь інакше дивитися не міг, бо був косоокий від народження, як і всі зайці. Навпаки, дядечко Ясь схвально поставився до поради братика Льоля: – Мені здається, братик Льоль має рацію – це найкращий вихід. Проте Веснянці промова братика Льоля здалася непереконливою. І, оскільки вона торкалася безпосередньо його, Веснянки, хлопчик насмілився висловити свої сумніви. – Пробачте, дорогі братове сонячні зайчики, – сказав він. – Я не проти того, щоб піти по плащ. І не подумайте, будь ласка, що я боюся. Аніскілечки! Але мені здається, ризиковано приносити сюди плащ. Бо ж це значить іти назустріч панові Мороку. Він же сам цього хоче. Він одягне плащ, стане непереможний, звільнить Троля, і Країна Сонячних Зайчиків може загинути. Чи не краще, щоб я пішов з паном Мороком у кишені з вашої країни і більше не повертався? Без мене пан Морок не пройде крізь чарівне дзеркало – і ви врятовані. Або ще краще – знищити мою курточку, а разом з нею і пана Морока. Спалити її – і край! Мені її зовсім не шкода. Будь ласка! Сонячні зайчики з величезною увагою вислухали Веснянку, були зворушені його благородством, але одразу ж заперечили йому. По-перше, знищити курточку аж ніяк не вдасться. Той, кого пропустило в Країну Сонячних Зайчиків чарівне дзеркало, недоторканний, і всі речі його теж недоторканні. Такий священний закон країни. По-друге, пропозиція Веснянки піти разом з паном Мороком і більше не повертатися – благородна, але неприйнятна. Тоді пан Морок залишився б цілий і неушкоджений і продовжував би свою злочинну діяльність. А цього не можна допустити. Адже тільки завдяки підтримці пана Морока та його кошмарів хуліганці такі всесильні, що їх ніяк не переможуть ластовини. Доля Ластовинії цілком залежить від пана Морока. І сонячні зайчики давно вже мріють його захопити, кинути в підземелля Палацу Чарівних Казок і тим самим допомогти ластовинам. Саме тепер і можна це зробити. Правда, для цього треба, щоб пан Морок одягнув свій плащ. Без плаща він невловимий, хоча й безсилий… Але тут Веснянка раптом злякано скрикнув: – Стривайте, він же чує всю нашу розмову! Тепер він просто не залишиться тут, а разом зі мною постарається втекти звідси. – Не бійся, не втече, – заспокоїв Веснянку дядечко Ясь. – Він добре знає, що йому більше не пощастить пробратися в нашу країну. Тому він обов'язково залишиться. До того ж цей самовпевнений лиходій переконаний, що переможе нас. З цими незаперечними доводами Веснянка не міг не погодитися. Дядечко Ясь звернувся до сонячних зайчиків: Ну, друзі, хто за пропозицію братика Льоля, прошу голосувати. Всі вуха як одне піднялися сторч. – Одностайно! – сказав дядечко Ясь. – Можна розходитися. І сонячні зайчики розбіглися по домівках. Веснянка з повагою глянув на дядечка Яся й подумав: «Ач, як його всі слухаються! Мабуть, він тут найголовніший!» Та Веснянка помилявся. Дядечко Ясь був звичайнісінький сонячний зайчик. Серед сонячних зайчиків не було ні начальників, ні підлеглих. Усі вони були рівноправні між собою. І кожен з них, якщо в нього виникала негайна потреба, міг скликати Велику Сонячну Раду (а зараз саме й була Велика Сонячна Рада). Але той, хто скликав Раду, мусив головувати на ній. Такий уже був порядок. Усі важливі питання сонячні зайчики завжди вирішували спільно на Великій Раді.

 Тільки-но встиг подумати Веснянка, чого це заманулося панові Мороку пробратися в Країну Сонячних Зайчиків, як з темряви вилетів величезний пугач із зеленими очима, а за ним кілька кажанів. Пан Морок змахнув плащем, скидаючи його з себе. Пугач та кажани на льоту підхопили плащ і зникли з ним у темряві. Переляканий Веснянка оглянувся, шукаючи пана Морока. Але той щез. Хлопчик тільки встиг помітити, наче якась тінь майнула від плаща і шугнула в кишеню його курточки. Та Веснянка зразу ж забув про це. І про пана Морока також забув. Він тільки бачив перед собою дивне дзеркало, що світилося жовтуватим світлом. Якась невідома сила тягла Веснянку до цього дзеркала. Він підійшов до нього впритул. Просто перед очима хлопчика виблискувало гладеньке дзеркальне скло. Але якийсь таємний голос шепотів Веснянці: «Йди, йди вперед!» Підкоряючись цьому голосові, хлопчик ступив крок і мимохіть зажмурився, думаючи, що от-от стукнеться лобом у скло. Але ні! Він легко пройшов крізь дзеркало, немов крізь одчинені двері. І йшов, і йшов далі. Втім, навряд чи можна було сказати, що він ішов. Переступаючи ногами, він ніби летів, плив у повітрі без будь-якого напруження та зусиль. Тіло його було легке, невагоме, як уві сні. Спочатку Веснянка нічого не міг побачити перед собою. Він рухався в якомусь жовтому золотистому тумані. Потім цей туман поволі розсіявся, і Веснянка побачив Країну Сонячних Зайчиків. Хлопчикові здалося, що він потрапив у величезний незвичайний квітник. Ніколи в житті він не бачив такої сили-силенної квітів одразу і таких різних. Та деінде це було й неможливо. Навіть у найбільшій оранжереї найкращого ботанічного саду. Тому що поряд з першими тендітними квітами весни – пролісками – тут росли пізні осінні айстри та хризантеми, що цвітуть аж до самих морозів. Всі квіти, які тільки є в природі, квітували тут одночасно. Стрункі гордовиті іриси й сором'язлива матіола, що розгортає свої пелюстки й починає пахнути лише в темряві. Самозакохані нарциси та скромні чорнобривці. Розкішні ясночервоні канни і непомітна кімнатна примула. Тендітна болотяна незабудка мружила свої голубі оченята поряд з мужнім едельвейсом, що живе високо в горах у захмар'ї і не боїться ні вітру, ні холоду. Барвисті братки виглядали з-за пишних півоній, а садові ротики кумедно відкопилювали рожеві губи. І тихенько здригалися сріблисті дзвоники конвалій… На перший погляд здавалося, що квіти ростуть тут безладно, як у лісі або в полі. Та коли Веснянка придивився, то побачив, що, переплітаючись між собою, квіти утворюють надзвичайно химерні будиночки – з вікнами, з дверима, з красивими ганочками та верандами. Саме в цих квіткових хатинках і жили сонячні зайчики. Веснянка зупинився біля першої хатинки. За невисоким парканчиком із стокроток починався квітковий сад. Уздовж доріжок, посипаних жовтим пилком, рівними рядами виструнчилися рожі, лілеї, троянди, гладіолуси, жоржини. Під ними, немов кущі під деревами, росли фіалки, підсніжники, настурції. А в глибині саду, на березі невеликого дзеркального озера, посеред якого виднілася плавуча альтанка з латаття, стояв будиночок. Точніше, не стояв, а ріс будиночок. Тому що це був великий кущ жасмину, віти якого химерно сплелися й утворили стіни, вікна, дах і навіть вежу над дахом, а на її вершечку, ніби флюгер, погойдувалась на тоненькій ніжці біла квітка. На вікнах були мереживні занавіски з конвалій, а за підвіконня правили чорнобривці. Веранда була з волошок. На веранді, розсівшися у кріслі з м'якої пухнастої хризантеми, дрімав старий сонячний заєць. Сонячна зайчиха в білому серпанковому фартушку квіткою конюшини підмітала підлогу. Від озера долинали крики і дзвінкий заячий сміх. Там на трояндових пелюстках, як на човниках, каталися по воді меткі сонячні зайченята, мабуть, такі ж пустотливі, як і всі дітлахи. Веснянка нерішуче стояв біля хвіртки. Йому хотілося зайти, але він був вихований хлопчик і добре знав, що в незнайомий дім не можна заходити не постукавши. А стукати не було куди. Раптом він помітив, що біля веранди росте синій лісовий дзвоник, від якого Тягнеться до хвіртки легка тоненька павутинка. Веснянка догадався й обережно торкнув павутинку. Одразу ж залунав приємний малиновий дзвін, і чотири братки, що правили за хвіртку, схилили свої голови до землі, пропускаючи хлопчика. Назустріч, привітно усміхаючись, уже поспішали заєць і зайчиха. А сонячні зайченята прибігли з озера і з цікавістю виглядали з-за квітів. Господарі анітрошечки не здивувались появі Веснянки і прийняли його дуже привітно. Адже той, хто потрапив у Країну Сонячних Зайчиків, не міг бути ворогом, бо чарівне дзеркало просто не пустило б його. Отже, це друг і бажаний гість. Старого сонячного зайця звали дядечко Ясь. Його дружину – тітонька Тася. – Ну, жінко, – сказав дядечко Ясь, – насамперед гостя треба почастувати. Веснянка не став відмовлятися. По-перше, щоб не образити господарів, а по-друге, тому що добре-таки зголоднів. Сидячи на дуже м'якій і зручній хризантемі, він уже смакував наперед добрячий обід. Та як же він здивувався, коли тітонька Тася, поклавши перед кожним серветку з пелюстки білої лілії, поставила на стіл букет квітів і сказала: – Будь ласка, пригощайтесь. Веснянка розгублено закліпав очима, не бачачи, чим тут можна пригоститися. А зайчики вибрали собі з букета по квітці й почали нюхати, прицмокуючи від задоволення. Веснянці нічого не залишалося, як зробити те саме. І він ще більше здивувався, коли відчув, що це одразу почало втамовувати голод. Нюхати квіти було дуже смачно і поживно. Виявилося, що сонячні зайчики харчуються тільки запахом квітів. І той, хто потрапляє до них у країну, теж переходить на таке харчування. Це був дивний, незвичайний обід: на перше – гостра пряна гвоздика, на друге – жасмин, на третє – солодка медунка. Жасмин був улюбленою стравою дядечка Яся. Всі називали дядечка страшенним ласуном. Він міг винюхати одразу десять квіток жасмину. Тому-то дядечко Ясь і будинок собі зростив жасминовий. По обіді дядечко Ясь повів Веснянку в сад. Він показував йому різні дивовижні квіти, розповідав, чим вони славні, де й коли цвітуть, від яких хвороб лікують людей і таке інше. Це було дуже цікаво, і Веснянка уважно слухав. Так, розмовляючи, вони підійшли до великої пишної клумби, що була в центрі саду. Тісним кільцем оточуючи квітку, що росла посередині, виструнчились тут, ніби в почесній варті, бородаті червоноголові канни, красені півники, маки, тюльпани. І навіть пихаті нарциси схиляли свої гордовиті голови перед тією квіткою. А посередині клумби росла… маленька звичайна жовта кульбабка. Так, звичайна непримітна кульбабка, що росте майже всюди: в полі, в лісі, при битім шляху, на вулиці, на покрівлі старого будинку і навіть на міському подвір'ї, пробиваючись разом з травою крізь щілини бруківки. Та сама кульбабка, яку люди часто не помічають і топчуть ногами. А тут вона була оточена великою увагою і пошаною. Веснянка спитав, чому це так. І от про що він довідався. Виявляється, що кульбабка – улюблена квітка сонячних зайчиків. Ти, мабуть, помітив, як вона схожа на сонце, – кругла, сліпучо-жовта, і пелюстки розходяться на всі боки, наче промені. В один з весняних днів, рано-вранці, всі сонячні зайчики, які тільки є на світі, збігаються на землю. І якби люди були спроможні бачити чарівне, вони б побачили, як своїми лапками сонячні зайчики розкривають тугі бутони кульбабок, і тоді вмить серед зеленого моря трав спалахує безліч маленьких жовтих сонць. То зацвітають кульбабки. Люди вважають, що перші весняні квіти – це проліски, анемони, сон, фіалки. Правда, вони з'являються раніше від кульбабок. Та коли зацвітають кульбабки, сонце вже світить по-справжньому тепло й яскраво, і буяють зелені дерева, і святково горять свічки каштанів – весна переможно йде по землі назустріч літові. Кульбабки – найдовговічніші весняні квіти. Вже давно зів'яли і проліски, і сон, і фіалки, і до нової весни забули люди їхній запах, уже відцвіли сади і з'явилися в лісі суниці, а кульбабки все ще жовтіють у траві, і діти плетуть з них вінки і граються ними. До самої осені можна зустріти в траві квітучу кульбабку. Цвітуть кульбабки лише тоді, коли світить сонце. Тільки-но сховається воно за небокраєм і настане вечір, кульбабки одразу ж ніби закривають жовтенькі зонтики – складають свої пелюстки. І лише з першим ранковим промінням вони розпускаються знову. Кульбабки – вірні друзі сонячних зайчиків. Вони завжди попереджають їх про небезпеку. Перед грозою, тобто коли хмаровики-громовики починають збиратися на небі, кульбабки теж закриваються. І сонячні зайчики вже знають – треба готуватися до бою. Є у кульбабок і ще одна незвичайна властивість – вони не в'януть і не опадають, як решта квітів, вони старіють і вмирають, як люди. Коли надходить їхній час, жовті голівки кульбабок вкриваються сивиною-білими пухнастими волосками. Вітер зриває їх і розносить по землі. Іноді йому допомагають діти. Бавлячись, вони обдувають сиві голівки кульбабок, і кульбабки мовчки покірно вмирають. А сиві волоски падають на землю, і з них навесні знову виростають квіти. Все це тому, що кульбабки не звичайні квіти, а чарівні. їх вирощують на землі сонячні зайчики. А діти, навіть не знаючи цього, дуже люблять кульбабки – чи не найбільше за всі квіти. Веснянка з повагою дивився на кульбабку – от яка це чудова квітка! – Ну, а тепер, – сказав дядечко Ясь, – ходімо, я поведу тебе в Палац Чарівних Казок. Я думаю, тобі це буде цікаво. До речі, по дорозі зайдемо у Вежу Сміху. Вони вийшли з двору і пішли по широких вулицях, які хоч і називалися вулицями, та скоріше були не вулицями, а алеями величезного квітучого саду. Всі зустрічні сонячні зайчики привітно віталися з Веснянкою: той, хто потрапляв у Країну Сонячних Зайчиків, одразу ставав тут своїм. І Веснянка, як чемний хлопчик, відповідав на кожне вітання. Незабаром вони підійшли до Вежі Сміху. Ця Вежа всередині була вся зроблена з кривих дзеркал. Веснянка мало не луснув од сміху, дивлячись на своє відображення. Ну й чудасія! Між іншим, Вежа Сміху була не тільки місцем розваги, а й лікувальним закладом. Сонячні зайчики вважали, що сміх – найкращі ліки від усіх хвороб, і приписували його хворим: п'ять, десять, двадцять хвилин сміху три рази на день – кому скільки треба. Через те, що самі сонячні зайчики ніколи ні на що не хворіли, лікувалися у Вежі Сміху мешканці Палацу Чарівних Казок. Та, звичайно, все добре в міру. За півгодини дядечко Ясь вивів Веснянку з Вежі, сказавши, що з незвички одразу стільки сміху може навіть зашкодити.

 Отут, здається, настав час розкрити таємницю і розповісти, хто ж такий пан Морок. Тож знай: пан Морок був не хто інший, як сам Начала ник Канцелярії Нічних Кошмарів і перший радник при дворі Королеви Глупої Ночі. Як, ти не знаєш, що це значить? Авжеж. Ти ж бо ще нічого не знаєш про Королівство Глупої Ночі. То послухай. Глибоко-глибоко під землею, де вічна темрява й куди ніколи не пробивається сонячне проміння, заховалося це страшне королівство. Там, у величезному розкішному палаці, живе Королева. В неї довге чорне волосся, чорне обличчя, чорні руки і ноги – вся вона зроблена з темряви. Це Королева Глупої Ночі. Всі піддані її теж зроблені з темряви і такі ж чорні, як вона. Коли заходить сонце і згасають його останні промені, Королева насилає на землю своїх підданих і цілу ніч, до світання, над землею панує темінь. Королева ненавидить людей і намагається зробити їм якомога більше зла. Вона потурає підлоті та злочинам. І жалюгідні поганці-хуліганці, яких ти вже знаєш, користуються прихильністю і підтримкою Королеви. Під захистом Глупої Ночі вони чинять свої мерзенні діла – грабують, убивають, хуліганять. І Королева любить їх за це. Є в королівстві одна установа, без якої Королева безсила. Це – Канцелярія Нічних Кошмарів. Начальник Канцелярії, пан Морок, – перший радник Королеви, щось на зразок прем'єр-міністра. Пан Морок керує кошмарами – жахливими нічними видіннями. Кошмари являються людям уві сні й душать їх. Ніщо так не тішить Королеву, як лиха робота кошмарів. Кожен з них – улюбленець Королеви. Могутня Королева Глупої Ночі. Немає темної сили, яка могла б побороти її. Вона боїться тільки одного – світла. Тому так лякливо тікають її слуги на світанку, ховаючись у найтемніші закутки та щілини. І тому так глибоко під землею заховалася вона зі своїм королівством. Жодна жива душа, що хоч раз бачила сонце, не проникала ще в Королівство Глупої Ночі – ні звір, ні людина. Вхід туди дозволявся лише для нічних створінь – кажанів, пугачів, нічних метеликів тощо. І кажуть, що тільки колись, дуже давно, якийсь старанний кріт, риючи собі нору, випадково потрапив у палац Королеви. Розлючена Королева наказала осліпити всіх кротів, щоб вони ніколи більше не змогли знайти дороги до Королівства Глупої Ночі. Відтоді всі кроти сліпі. Прадавніми і найзаклятішими ворогами Королеви були сонячні зайчики, бо вони часто рятували людей від її підступів і завжди робили їм добро. Люто ненавиділа Королева сонячних зайчиків і всіляко боролася з ними. Та нічого не могла вдіяти. Адже сонячні зайчики бували на землі тільки вдень, коли ясно світило сонце й коли Королева боялася навіть носа вистромити на білий світ. Щоправда, вдень Королеві допомагали її спільники – грізне плем'я хмаровиків-громовиків. Правив ними цар Грім, товстопузий та тріскучий, і цариця Блискавиця, худа, жовта й дуже нервова. Як і всі товстуни, цар Грім був неповороткий, вайлуватий і завжди не встигав за своєю царицею. Вона блисне, спалахне на все небо і – вже погасла, заспокоїлась. А він тільки тоді починає гримотіти і буркотливо верзти якусь нісенітницю. Через це вони часто сварилися і зчиняли більше галасу й гармидеру, ніж треба. Само по собі плем'я хмаровиків-громовиків було дурне й темне, але Королева Глупої Ночі підкорила його і примусила робити шкоду сонячним зайчикам та людям. Час від часу це темне плем'я збиралося на небі хмарами, затуляло сонце і влаштовувало грозу. Гримів Грім, блискала Блискавиця, хмаровики зливою кидалися на землю, намагаючись знищити сонячних зайчиків. Та сонячні зайчики були непереможні. Вони відважно йшли на бій, з допомогою свого найкращого друга Вітра розганяли хмари ворогів і примушували їх ганебно тікати. І знову небо ставало чисте, ласкаво всміхалося сонце, а сонячні зайчики, кожен з квіткою півників у зубах, ставали півколом і починали свій веселий танок, святкуючи свою перемогу. Здаля веселий танок сонячних зайчиків здавався людям привабливою різнокольоровою аркою, що звелася над землею. Люди називають її райдугою і вважають за щасливу прикмету. Між іншим, квіти півники мовою вчених звуться іриси, що означає – райдуга, веселка. Виходить, недарма цим барвистим квітам дали таку назву. Королева Глупої Ночі дедалі більше ненавиділа сонячних зайчиків. Вона тільки й чекала нагоди, щоб помститися їм. Одного разу до Королеви прийшов пан Морок, і вони замкнулися в палаці. Десять ночей вони не виходили звідти – про щось радилися. Десять ночей люди спали спокійно, і їх не душили кошмари, тому що пан Морок був зайнятий і не мав часу виконувати свої безпосередні обов'язки. Ніхто, навіть найвірніші слуги Королеви, не знали, про що радиться вона з паном Мороком. І лише на десяту ніч стало відомо, що пан Морок придумав дуже хитрий і підступний план знищення Країни Сонячних Зайчиків. Але що це за план – було таємницею. Окрім Королеви й самого пана Морока, цього ніхто не знав і не повинен був знати. Пан Морок брався усе зробити сам. Тому-то цю справу й тримали в секреті. Лише в разі крайньої потреби начальник Канцелярії міг звернутися по допомогу до інших темних сил королівства, а також до союзників. Головне полягало в тому, щоб пробратися в Країну Сонячних Зайчиків. А це було дуже нелегко! Шлях до цієї країни лежав крізь чарівне дзеркало. А воно мало таку надзвичайну властивість, що відбивало все підступне, зле й вороже. Найвигадливіший хитрун не міг обдурити чарівне дзеркало. Хоч яке б лагідне і невинне обличчя він мав, досить йому було наблизитися до дзеркала – й одразу все ставало видно. Проникнути крізь дзеркало було неможливо. Але в Країні Сонячних Зайчиків існував закон: раз на сто років до них у гості крізь чарівне дзеркало міг пройти який-небудь хлопчик або дівчинка і гостювати там один тиждень. Протягом цього тижня щасливий обранець міг, якщо забажає, навідатись додому, а потім знову повернутися в Країну Сонячних Зайчиків. Щасливець мусив мати не більше десяти років, і в нього на душі не повинно було бути жодного лихого вчинку. До того ж на обличчі неодмінно мало бути точно двісті двадцять дві веснянки – не більше й не менше. Про все це пан Морок вивідав уві сні за допомогою кошмарів у одної стодев'ятилітньої бабусі, якій у дитинстві пощастило побувати в Країні Сонячних Зайчиків. Відтоді пан Морок цілий рік літав ночами по землі, шукаючи потрібну йому дитину. В багатьох країнах побував він і всюди схилявся над дитячими ліжками, пильно вдивляючись в обличчя дітей, що мирно, безтурботно спали. І нарешті знайшов. Ти, звичайно, вже здогадався, що то був Веснянка.

 Прокинувшись уранці, Веснянка не міг збагнути, як це він заснув біля тринадцятої кімнати. Він добре пам'ятав, що вчора, замітаючи, підійшов до дверей і зазирнув у шпарку. Але що він там побачив і в яку мить заснув – згадати не міг. Правда, за ці три дні всі в колонії звикли до того, що сон зненацька зборює їх на ходу, і вже не дивувалися жодним несподіванкам, та Веснянку мучила цікавість: що він побачив там, за дверима, що?! Цілий ранок він сушив над цим голову, але марно. Не допомогло йому й те, що він знову зазирнув у шпарку. В освітленій сонцем кімнаті на підлозі лежав чорний плащ, а пан Морок, мабуть, спокійнісінько спав у ліжку, якого не було видно. Настрій у Веснянки був тривожний Ніби ось-ось мало статися щось несподіване й неприємне. І воно справді сталося, це несподіване. Веснянка саме витягав відро з колодязя, коли раптом якась невідома сила враз примусила його кинути відро, що шубовснуло у воду, швидко побігти в дім, вискочити на другий поверх і постукати в тринадцяту кімнату. Дивуючись, він з жахом питав себе: «Що я роблю? Для чого?» – але ноги несли його самі, немов чужі. – Заходь! Я чекаю тебе! – почувся «підземний» голос пана Морока. Веснянка одчинив двері і зайшов. Спершу йому здалося, що кімната порожня. Та згодом він оглядівся і в темному кутку побачив того, хто його кликав. Пан Морок був уже в плащі, а каптур, як завжди, звисав на обличчя. – Підійди ближче, хлопчику, – сказав він. – Не бійся, я нічого лихого тобі не зроблю. Навпаки, я хочу просити тебе, щоб ти мені допоміг. Я не скажу зараз, що від тебе вимагається. Ти сам побачиш. Тобі зовсім не важко буде це зробити. А в нагороду ти одержиш багато грошей. Згоден? Страшні порожні очі пана Морока гостро дивилися на Веснянку. Від цього погляду по спині хлопчика поповзли мурашки. Він хотів уже сказати: «Ні, я нізащо не піду з вами!» – і втекти, але, сам того не бажаючи, пробурмотів: – Так, так, я згоден і з радістю піду. І тільки тоді, схаменувшися, додав: – Але як же дід Маноцівник? Він не відпустить мене. – Ну, це дрібниці, – вищирився пан Морок, – ми зараз домовимося з ним. Він не буде заперечувати. Разом з паном Мороком Веснянка, наче уві сні, вийшов з кімнати і спустився вниз, до старого дресирувальника. Довідавшись, в чім справа, той дуже здивувався. Це було видно по його обличчю. І Веснянка сподівався, що дід зараз скаже: «Ні, пане Мороку, я, на жаль, не можу відпустити хлопчика з вами. Він мій перший помічник, і я без нього, як без рук». Але вийшло зовсім інакше. Дід Маноцівник неприродно посміхнувся і з покірною люб'язністю промовив: – Ах, будь ласка, пане Мороку, будь ласка. Беріть хлопчика хоч назавжди. Він мені зовсім не потрібен. Відчувалося, що він говорив зовсім не те, що думав. Потім старий признавався, що на нього найшло якесь затьмарення і він сам не розумів, як це сталося. Наче хтось інший говорив замість нього. Але факт залишався фактом. Пан Морок домовився з дідом Маноцівником, і довелося Веснянці збиратися в дорогу. Це не забрало багато часу. Веснянка зв'язав у маленький клуночок всі свої речі: стоптані черевики, курточку, перешиту з маминої старої кофти, пару білизни та ще поламаний складаний ножик, що дістався йому в спадок від батька. І того ж дня вони вирушили в путь. Усі жителі колонії вийшли їх проводжати. В багатьох на очах блищали сльози. Всім було жаль розлучатися з Веснянкою.

 Якось надвечір у ворота колонії постукав незнайомець. Він був маленький на зріст, сухорлявий, з великою головою. І хоча вечір удався дуже теплий, незнайомець кутався в чорний оксамитовий плащ, а каптур низько насунув на лоб, як під час негоди. Ворота одчиняв Веснянка. В цей день він якраз чергував. – Будь ласка, – люб'язно промовив Веснянка. Він був вихований хлопчик і знав, що навіть з таємничими незнайомцями треба поводитися чемно. Незнайомець мовчав і тільки пронизливо дивився на Веснянку. Потім якось загадково усміхнувся, похитав головою і пішов у будинок. А Веснянці раптом здалося, що в той час, коли незнайомець дивився на нього, він, Веснянка, спав, а потім прокинувся і ніби за ті кілька секунд бачив якийсь страшний сон… І ще здалося Веснянці, що він уже десь зустрічав незнайомця, та й не один раз, але ніяк не міг згадати де. І тільки глибоко врізалося в пам'ять це неприродно біле обличчя, густо посипане пудрою, і очі – великі, чорні і якісь дуже дивні. Чому дивні? Веснянка раптом збагнув: ці очі нічого не відбивали! Веснянка помітив, що вони не відбивали полум'я свічки, яку він тримав у руках. І зовсім не блищали. Наче то були не живі людські очі, а дві дірки, що зяяли темнотою. Та, незважаючи на всі ці дива, що, здавалось, повинні були вселяти страх, Веснянка зовсім не злякався незнайомця, а, навпаки, відчув цікавість до нього. І хоча хлопець мав зараз лізти в погріб по огірки (тому-то він і тримав у руці свічку), він не втерпів і пішов слідом за незнайомцем. Незнайомець уже стояв біля столу діда Маноцівника, і той записував його в книгу прибулих. Веснянка мигцем глянув через дідове плече й прочитав: «Пан Морок, проїздом, на три дні, кімната № 13». В цей час незнайомець знову подивився на хлопчика, потім, звертаючись до старого артиста, спитав: – Це ваш син? Чи онук? Голос у незнайомця був незвичайний – ніби звучав здалеку, з глибини підземелля. – Так, пане Мороку, – поспішив відповісти дід Маноцівник, – тобто ні. Це сирота, але він дорожчий мені за сина. І, знаєте… Старий хотів був одразу ж розповісти, який хороший хлопчик Веснянка, який він веселий і працьовитий, але незнайомець уже одійшов од столу й почав підійматися сходами на другий поверх, де містилася тринадцята кімната. А дід Маноцівник, затнувшись на півслові, продовжував записувати щось у книзі – ніби й не збирався нічого розказувати незнайомцеві. Веснянка здивовано глянув на нього. Що таке?… Згодом дід розповідав, що він раптом забув, про що хотів говорити. Ніколи раніше з ним не траплялося такого. Як і Веснянка, він ніби заснув на кілька секунд і нічого не пам'ятав. Пан Морок замкнувся в кімнаті. Звістка про його появу вмить облетіла всю колонію. Це, звичайно, мало всіх здивувати й збентежити, бо досі в колонію ніколи не потрапляли незнайомці. Але ніхто не встиг навіть подумати про це, бо всім раптом страшенно захотілося спати, хоча було ще дуже рано-тільки смеркало. І через кілька хвилин усі в колонії вже спали як убиті. Дехто не зміг навіть дійти до ліжка. Дід Маноцівник заснув за столом, чергова кухарка біля печі, а Веснянка скрутився калачиком на сходах, що вели на другий поверх. І ніхто, звичайно, не бачив, як пізно вночі пан Морок вийшов з своєї кімнати, схилився над Веснянкою і довго дивився йому в обличчя. Між іншим, всім снилися цієї ночі кошмарні сни. І – дивна річ! – всі прокинулися одночасно, в одну мить – на світанку, тільки-но зійшло сонце. А прокинувшись, одразу ж забули про таємничого незнайомця – ніби його зовсім не було в колонії. Єдине, що відчував кожен, – неспокій І хвилювання, немов хтось невидимий стежив за ним. І лише вдень, коли пан Морок вийшов у двір прогулятися, всі згадали про нього й про ті загадкові події, що сталися після його появи. День був жаркий. Сонце пекло немилосердно. Діти знемагали від спеки і ховалися в тінь. А пан Морок прогулювався в тому ж чорному оксамитовому плащі з опущеним на обличчя каптуром. І так цей дивакуватий пан спокійнісінько походжав на осонні. Всі здивовано глипали на нього. Та через кілька хвилин пан Морок знову зник у себе в кімнаті і жителі колонії знову забули про нього, ніби й не бачили його ніколи. Три дні пан Морок прожив у колонії, і три дні повторювалось те саме. Колоністи думали про нього лише тоді, коли бачили його, а коли не бачили, він для них просто не існував. І щовечора, як тільки сутеніло, всі вони враз засинали, а прокидалися на світанку з першим промінням сонця – всі водночас. А пан Морок щодня по кілька хвилин гуляв у саду, ні на мить не знімаючи свого чорного плаща. Та всьому настає кінець. Навіть найдивнішим і найнезрозумілішим речам. Третього дня Веснянка підмітав підлогу в коридорі на другому поверсі. Сонце сідало, надходив вечір, і в колонії вже почали засвічувати свічки. Коли Веснянка підмітав біля тринадцятої кімнати, він зачепив віником загублений кимось гудзик, і той підкотився під двері. Хлопець хотів вимести його з-під дверей, але не зміг. Двері були прочинені, й Веснянка заглянув у кімнату… Те, що він побачив, примусило його здригнутися. По-перше, він одразу згадав пана Морока, тому що побачив його. По-друге… Пан Морок стояв посеред кімнати в своєму чорному плащі, тримаючи в руці чорну хусточку. На хусточці яскраво-жовтими нитками був вишитий заєць – звичайний вухатий заєць, тільки жовтий. В другій руці пана Морока був кривий ніж. І цим ножем таємничий незнайомець люто колов жовтого зайця, вишитого на хусточці. Веснянка аж очі витріщив від здивування – що за дурниця така?! Божевільний він, чи що? В цей час незнайомець, пробурмотівши якесь прокляття, різким рухом одкинув хусточку в куток кімнати, де стояв маленький столик, на якому горіла свічка. Тієї ж миті зі стелі спурхнули три великих нічних метелики породи «мертва голова» (Веснянка добре знав цих метеликів, в яких на спинці був узор, дуже схожий на череп). Метелики схопили хусточку, пронесли її в повітрі і подали панові Мороку. Веснянка навіть ущипнув себе, щоб упевнитися, чи не спить він. Та ні, він не спав. А потім сталося таке, що хлопець ледь не вмер з переляку. Пан Морок пильно подивився на свічку. Веснянка добре бачив, що він не дмухнув, не махнув рукою, а лише подивився. І… полум'я свічки, немов зіщулюючись від його погляду, почало зменшуватись і поволі згасло. В кімнаті стало темно. Проте Веснянка й далі бачив незнайомця – постать його чітко вимальовувалася на тлі вікна. Ось Пан Морок знімає плащ. Ось він одкинув каптур, потягнув за рукав, і плащ впав на підлогу… Хлопчик мало не скрикнув і відсахнувся від дверей. Під плащем… НІКОГО НЕ БУЛО. Пан Морок немовби розтанув у темряві. І зразу очі Веснянки самі собою заплющилися, він поточився на підлогу і вмить заснув мертвим сном.

 Всіх дітей, що жили в колонії, любив дід Маноцівник, до всіх однаково добре ставився. Але був серед них один хлопчик, з яким найдужче подружився дід і якого обрав своїм першим помічником. Хтозна, може, тому, що це був єдиний хлопчик, до якого не приходили рідні. Батьки та всі родичі його загинули під час повстання проти хуліганців, і хлопчик лишився сиротою. Йому було дев'ять років, і звали його Веснянка. Кмітливий і моторний, він був улюбленцем усієї колонії. Ніхто ніколи не бачив, щоб він плакав, хоча йому, напевне, часто бувало сумно й гірко. Адже до всіх дітей, хай раз на місяць, та все ж приходять батьки та рідні, а йому навіть чекати нікого… І, незважаючи на це, Веснянка завжди був усміхнений і веселий. А коли бачив, що хтось із дітей сумує – обов'язково вигадував яку-небудь кумедну штуку, щоб розважити, розвеселити товариша. І співав при цьому таку пісеньку: Я такий рудоголовий, Рудовіїй, рудобровий, Що рудою біля мене Робиться вночі пітьма. Ви, будь ласка, усміхніться, Усміхніться – не баріться, Бо нема нічого краще, Ніж усміхнене лице. Ви забудьте всі турботи І беріться до роботи Вам одразу стане краще. Я кажу вам щиро це. Я веселу вдачу маю, Всіх сумних я розважаю. Всі дуже любили Веснянку. І навіть лісові друзі діда Маноцівника, птахи й звірі, щиро потоваришували з хлопчиком. Він частував їх ласощами і часто бавився з ними. Найближчими Веснянчиними друзями були слон Бреус і мавпа Мандрика. Клаповухий велетень Бреус, коли будували колонію, працював бригадиром слонів-крановщиків і ще тоді подружив з Веснянкою Сидячи на спині Бреуса, Веснянка подавав команди, і слон точно виконував їх. В парі з ними працювала й мавпа-верхолаз Мандрика. їхня дружба міцніла з кожним днем. Коли будівництво закінчилося, слон Бреус і мавпа Мандрика почали виступати в цирку діда Маноцівника, а у вільний час Бреус катав дітей на своїй широченній спині, а Мандрика смішила їх різними витівками. Дід Маноцівник іноді дозволяв Веснянці невеликі мандрівки з Бреусом та Мандрикою в нетрі лісу. Хлопчик сідав слонові на спину, поряд з ним умощувалась мавпа, і Бреус, мов танк, продирався крізь тропічні хащі. То були цікаві, захоплюючі подорожі. Які чудернацькі рослини бачив Веснянка, яких дивовижних звірів зустрічав! Тут були квітки, на пелюстках яких міг спокійнісінько вмоститися здоровецький дорослий дядько, і манюні пташки завбільшки з велику муху; гігантські ящірки завдовжки в два метри і дерева не вищі трави… Кожна нова подорож приносила хлопцеві нову радість – він дуже любив природу. Одного разу троє друзів вирушили до лісу. Веснянці було весело, він наспівував пісеньку: Слон Бреус теж був у доброму настрої і бадьоро біг, махаючи хоботом. Вони навіть не помітили, що одійшли далеко від колонії… І раптом пролунав постріл, потім другий, третій… Мавпа дико зойкнула й скотилася на землю. Слон Бреус зупинився як укопаний, потім почав осідати на коліна, важко зітхнув і повалився на бік. Веснянка впав у кущі. Вдарився й знепритомнів… Коли він розплющив очі, то побачив, що над ним стоять троє здоровенних дядьків з гвинтівками в руках. Веснянка одразу впізнав їх. Це були хуліганці Біль Каналія, Джон Дибуль і Том Павук, яких знала уся Ластовинія. Біль Каналія був високий, худий, з гачкуватим носом і одним-однісіньким оком; Джон Дибуль – теж високий, але товстий, з патлатою чорною бородою і кульгавий, а Том Павук – дуже волосатий, з великим животом і довгими тонкими руками – справді схожий на павука. Всі троє розглядали Веснянку і мовчали. Веснянка зіщулився, чекаючи страшної кари. Нарешті Том Павук мовив: – Гм… Звідки взявся тут цей рудий хлопчисько? – Справді – дивно! Як він сюди потрапив? – підозріливо примружив своє єдине око Біль Каналія. – Гов, ти! Ану відповідай, що тут робиш? Звідки ти тут узявся? – гаркнув Джон Дибуль. Але Веснянка мовчав. Що він міг відповісти? Не виказувати ж таємницю колонії! – Ти що, німий?! Говорити не вмієш? – ще дужче загорлав Джон Дибуль. – Відповідай, коли тебе питають! Та Веснянка тільки мовчки похитав головою. Хай думають, що він німий! – Стривайте, я, здається, зрозумів! – скрикнув Біль Каналія. – Мабуть, десь тут, у лісі, переховується ластовинська дітлашня. І цей хлопчик звідти. – Он воно що! Ах негідники! – перебиваючи один одного, зарепетували Том Павук і Джон Дибуль. – Негайно веди нас туди! Зараз же покажи, де ховаються втікачі! Побачивши, що Веснянка не рухається з місця, Джон Дибуль вихопив з-за пояса здоровенного ножаку і замахнувся на хлопчика: – Ти що – нещастя захотів?! Веди, а то тут тобі й смерть! Ще хвилина – і довелося б нам назавжди попрощатися з Веснянкою. Веснянка сам це добре розумів. Не варто було так безглуздо вмирати! І він підвівся й повів хуліганців у лісові хащі. Та невже ти думаєш, що Веснянка повів їх у колонію? Ні! Веснянка ладен був краще загинути, аніж зрадити друзів. Він не тільки не повів хуліганців у колонію, а навпаки – вирішив завести їх у нетрі тропічного лісу, якомога далі від колонії. Іншого виходу не було. Так він хоч не даремно загине, а відведе небезпеку від друзів. Веснянка йшов попереду, за ним – Том Павук, потім Біль Каналія, а останнім шкандибав Джон Дибуль. Руки Веснянчині були зв'язані ззаду міцним мотузком, кінець якого тримав Том Павук. Про втечу годі було й думати. Хуліганці йшли і хрипкими голосами щосили горлали на весь ліс: Бійка – наша праця! Нас усі бояться Гей, прохожі молодці, Оддавайте гаманці! Оддавайте гроші, Поки ми хороші! Той не вирветься із рук, Кого держить Том Павук. Любим бити ми дітей! Чімбараси, Бумбараси, Тулумбаси, Гей! Бац! Клац! Тиць! – Беркиць! – От і вся розмова. І лежить наш ворог ниць, Смирний, як корова. За хвилину двісті куль Випускає Джон Дибуль. Любим бити ми дітей! Стрики-брики, Чикилдики, Гречаники, Гей! Хто нас зустрічає, Той одразу має Вітер у кишені Й лиха повні жмені. Будь-який нестерпний біль Зробить вам добряга Біль. Любим бити ми дітей! Стуки-грюки, Баналюки, Закаблуки, Гей! Бачиш, яка грубіянська і негарна пісня була в поганців-хуліганців. І співали вони її такими противними ревучими голосами, що аж зашпори у серце заходили. Веснянка йшов, не оглядаючись, сумно похиливши голову. Не хотілося хлопчикові вмирати. Так дзвінко щебетали пташки в гущавині, так буйно цвіли в траві квіти, так весело світило сонечко, пробиваючись крізь зелене мереживо гілок! Хороше жити на світі! Невже це останній сонячний промінь у Веснянчиному житті? Прощавай, любе сонечко! Прощавай!.. Несподівано Том Павук дико скрикнув, і Веснянка відчув, що він випустив мотузок. Хлопчик оглянувся. Том Павук з усього розмаху вцідився носом у дерево. Щось засліпило його, і він нічого не бачив. Біль Каналія і Джон Дибуль теж крутилися на місці, затуляючи руками очі. По обличчях хуліганців бігали якісь вогненні сліпучі плями! І хоч троє хуліганців несамовито кричали та лаялись, проте були безпорадні, мов сліпі котенята. Веснянка, переконавшись, що вони на нього не звертають уваги, кинувся тікати. Довго петляв він лісом, щоб заплутати сліди. Раз у раз хлопець зупинявся й прислухався – чи не женуться за ним хуліганці. Але погоні не було чути, – мабуть, хуліганці все ще боролися з тією таємничою сліпучою напастю. Лише пізно ввечері добрався Веснянка до колонії. Під час своїх мандрівок він добре запам'ятав дорогу і тому не заблукав. Було вже пізно, але в колонії ніхто не спав. Усі хвилювалися, чекаючи Веснянку. І дуже зраділи, коли, нарешті, побачили його. Затамувавши подих, слухали діти розповідь Веснянки про страшну пригоду в лісі. А коли він розказав про трагічну загибель добродушного слона Бреуса та веселої мавпи Мандрики, діти дуже засмутилися. А сам Веснянка не витримав і заплакав. Діти вперше побачили, як Веснянка плаче. Йому так жаль було своїх вірних друзів, що сльози самі собою котилися з його очей. В цю ніч хлопчик довго не міг заснути. Він лежав з розплющеними очима й думав. Думав про те, як важко жити в країні, де панують жорстокі хуліганці, які знущаються, грабують і вбивають ні за що. Невже так буде завжди? Невже ніяк не можна перемогти цих нелюдів? Невже не можна боротися з тією темною силою, яка підтримує їх?… І дивно – дід Маноцівник немов прочитав ці Веснянчині думки. Веснянка не помітив, як старий дресирувальник підійшов до його ліжка, сів на краєчку і заговорив: – Не сумуй, Веснянко, не сумуй, мій хлопчику! Недовго пануватимуть хуліганці на нашій землі. Недовго нам терпіти. Скоро настануть інші часи, повір мені. Ти знаєш, – забув тобі сказати, – я бачив учора сон, дивний, світлий, радісний сон. Немов гинуть лихі ворожі сили, валиться влада хуліганців і пропадає все темне і зле, що є на світі… І чомусь у цьому сні я бачив тебе, Веснянко, – ніби переживав ти якісь неймовірні пригоди (от не пам'ятаю тільки які!), з кимось боровся і когось перемагав. Я бачив тебе щасливим уві сні. Отже, не сумуй, хлопчику, я певен, що тебе чекають цікаві пригоди й великі радощі. Спи, Веснянко, спи… Веснянка не міг зрозуміти, чи правду каже дід Маноцівник, чи просто так, щоб утішити, – але хлопчикові стало якось одразу легко, хороше і спокійно. Ніби чиїсь ніжні ласкаві руки закрили йому очі, і Веснянка заснув… …Минав час, і страшна пригода в лісі потроху почала забуватися, як забувається все неприємне й погане. Лише зрідка згадували про неї. І одне тільки дивувало і просто-таки збивало всіх з пантелику – що ж то таке засліпило тоді хуліганців і дало змогу Веснянці втекти? Що воно було – маленьке, блискавичне і сліпуче? Всі сушили над цим голови, але так і не могли зрозуміти. І залишалося це поки що нерозгаданою таємницею.

 Раз ти розгорнув цю книжку – ти вже прохилив двері в нашу казку. Здрастуй, друже! Заходь, будь ласка!.. Ми завжди раді хорошим гостям. Але пробач, одійдем на хвилиночку вбік. Я мушу спитати тебе по секрету одну річ (щоб ніхто не чув): – Як ти ставишся до рудих? Так, так, до рудих і веснянкуватих?… Це для нас дуже важливо… Ні, ні, я нічого не думаю, але, знаєш, трапляються іноді такі, що ото бігають за рудим хлопчиком або дівчинкою і дражняться противними голосами: «Рудий!», «Рудько!», «Пожежна команда!..» Але тепер я знаю, що ти не такий, що ти справжній молодець, і тебе спокійно можна вести у надзвичайну країну Ластовинію. Ходімо! Ось вона перед тобою – лежить на березі моря-океану, серед дрімучих лісів, синіх гір та золотих долин… Бачиш, які чепурненькі біленькі хатки, які квітучі садки, яке дивовижне місто з візерунчастими вежами!.. Чудова казкова країна. І незвичайна. Жителі її – ластовини – геть усі руді й веснянкуваті. Веснянкуваті чоловіки й жінки, веснянкуваті дідусі й бабусі, веснянкуваті діти. І не лише люди – звірі й тварини в цій країні також веснянкуваті: веснянкуваті коні й веснянкуваті корови, веснянкуваті горобці й ворони, веснянкуваті слони, ведмеді й крокодили, веснянкуваті кицьки й собаки. Мало того – навіть комарі й мухи тут веснянкуваті. (Тепер ти розумієш, чому я тебе питав, як ти ставишся до рудих і веснянкуватих?) Люди в Ластовинії тихі, мирні й працьовиті. Ластовини здавна любили трудитися. Вони вирощували чудові садки, що родили всі ягоди й фрукти, які тільки є на світі. В цих садках росли навіть такі дерева, яких не було більше ніде, – цукеркові дерева, що двічі на рік рясно вкривалися смачними шоколадними цукерками. Ластовини дуже любили дітей, тому й саджали ці дерева, на втіху та радість малятам. І, певне, саме тому в столиці Ластовинії Рудограді найбільшою і найважливішою спорудою, що стояла в самісінькому центрі міста, був величезний цирк. Такий величезний, що вміщав одразу всіх дітей країни. Щонеділі для маленьких ластовинів там відбувалася грандіозна вистава аж у трьох відділеннях. До пізнього вечора на всю Ластовинію лунали тоді з цирку захоплені вигуки та веселий дитячий сміх. Не тільки діти, але й дорослі ластовини з усіх розваг найдужче любили цирк. Захоплення цирком було в цій країні, так би мовити, національною рисою. До речі, ти, мабуть, звернув увагу, що клоуни в цирку майже завжди руді. І ти, звичайно, не догадувався, чому це так? Та тому, що клоуни – це ж здебільшого ластовини. Закінчивши циркову школу, найталановитіші коміки роз'їжджалися з Ластовинії по всіх країнах світу – працювати в цирках клоунами. В Ластовинії вважалося, що найкраща, найкрасивіша і найдобріша людина тоді, коли вона весело й радісно сміється. Жарти й усмішка цінувалися тут понад усе. І найбільшим щастям було – дарувати людям сміх, радість… Ластовинія завжди була вільна країна. І веснянкуватий народ не знав ні поневолення, ні гнобителів. Та от одного разу в ластовинську бухту «Будь ласка», гостинно відкриту для всіх мореплавців, несподівано вдерлися чужоземні кораблі з чорними вітрилами. Це прибула військова флотилія з далекої заокеанської країни Хуліганії. Піратська армія хуліганців висадилась на берег і заполонила всю Ластовинію. Хуліганці почали грабувати й розоряти країну, знущатися з її жителів. Вони примусили їх день і ніч працювати і все, що виробляли ластовини, забирали й вивозили за океан, у свою Хуліганію. Нестерпно страждали ластовини від сваволі жорстоких хуліганців. Особливо тяжко жилося дітям. Хуліганці ненавиділи дітей. Мало того, що діти страшенно голодували, що вони давно забули смак не тільки шоколадних цукерок, а й звичайнісінького хліба, – хуліганці просто не давали малюкам проходу. Вони ловили їх на вулицях, били, цькували на них страшних чорних собак, яких привезли із собою з-за океану. Не було для хуліганців більшої насолоди й розваги, як схопити на вулиці стрічного малюка і, штовхаючи, шпиняючи, б'ючи його, перекидати один одному, мов м'яч. Вони аж корчились і захлиналися від реготу, дивлячись, як страждає і плаче бідна дитина… Багато разів повставали ластовини проти влади хуліганців, намагаючись звільнитися і вигнати поневолювачів з своєї країни. Але щоразу хуліганці перемагали й жорстоко розправлялися з повсталими. Якась невідома сила допомагала хуліганцям, робила їх могутніми й непереможними, а ластовинів немічними й безсилими. І хоч скільки боролися ластовини – не могли вони подолати цієї ворожої сили. Дедалі менше й менше надій на визволення лишалося в них. Однак дітей треба було якось рятувати. Бо хіба можна терпіти, щоб хуліганці так жорстоко кривдили малюків? Ластовини ладні були всі загинути у боротьбі, але дітей це все одно не врятувало б… Отоді-то на допомогу ластовинам і прийшов дід Маноцівник. Це був знаменитий на всю Ластовинію фокусник і дресирувальник, найстаріший артист Рудоградського цирку. Півжиття він провів у тропічних лісах, ловлячи та приручаючи диких звірів, з якими потім виступав на цирковій арені. Ніхто не знав, скільки йому років. Але навіть найстаріші ластовини змалку пам'ятали його вже дідом. На обличчі в нього було стільки зморщок, що зовсім не видно було ластовиння – все воно ховалося у зморшках. Дід Маноцівник був дуже мудрий, і казали, що він навіть розуміє мову звірів та птахів і часто в лісі розмовляє з ними. Щоправда, ніхто цього не бачив, та, мабуть, все-таки недарма його звали Маноцівник, тобто чарівник, чародій. І недарма так легко він приручав і дресирував звірів. Ластовини дуже шанували діда Маноцівника і тому одразу погодилися, коли він запропонував заховати дітей у дрімучому тропічному лісі. Там, у нетрях, він знав таку глуху місцину, оточену непролазними хащами, куди не добереться жоден хуліганець. Тільки дід Маноцівник знає туди дорогу. Там кінчається Ластовинія і починаються Сині Скелясті гори. Хуліганці були просто ошелешені, коли, прокинувшись одного ранку, побачили, що з Ластовинії зникли діти. В усій країні не лишилося жодного хлопчика, жодної дівчинки. Хуліганці лютували. Вони обшукали всю країну і не знайшли навіть поламаної дитячої іграшки. Ніби в Ластовинії ніколи й не було дітей. Марно погрожували хуліганці знищити всю країну, якщо діти не віднайдуться. Ластовини мовчали, удаючи, ніби самі дуже схвильовані несподіваним зникненням дітей. А тим часом у глухих нетрях тропічного лісу на величезній світлій галявині виникла незвичайна колонія. За зубчастим дерев'яним парканом височів великий просторий будинок. Круг нього були розкидані маленькі чепурні хатки, що потопали в зелені садових дерев. Далі тяглися грядки городів і великий лан. Назвали колонію «Притулок маленьких друзів». Крім діда Маноцівника та двох старих нянь, що доглядали зовсім маленьких дітей, дорослих у колонії не було. Будували колонію самі діти, без допомоги старших. Керував будівництвом дід Маноцівник. Проте, чесно кажучи, без добрих помічників діти не впоралися б. А помічники у них були незвичайні. Старий дресирувальник, мабуть, справді-таки знав мову звірів. Бо серед лісових мешканців у нього виявилось багато друзів. Саме вони й допомагали дітям будувати колонію. Кроти рили яму під фундамент. А каміння на фундамент носили з сусідніх скелястих гір могутні гірські орли. Хвостаті мавпи працювали верхолазами. Бобри валили дерева, обгризаючи стовбури з усіх боків. Дикобрази постачали гострі, міцні голки, що правили за цвяхи. Але найбільше допомагали малим будівникам добродушні веснянкуваті велетні-слони, що були немов живі підйомні крани. Легко піднімали вони важенні колоди на будь-яку височінь. Без них діти навряд чи змогли б звести стіни великого двоповерхового будинку. Добре жилося дітям у колонії – спокійно й безпечно. Ніхто їх не кривдив, ніхто не знущався з них. Правда, все їм доводилося робити самим. Самі вони обробляли землю, вирощували фруктові дерева, самі господарювали. Хлопчики працювали в саду і в полі, рубали дрова, носили воду з криниці – тобто виконували всю чоловічу роботу. А дівчатка готували їжу, мили посуд, лагодили одяг, прали білизну. Всім цим керували дід Маноцівник і няні. Старий дресирувальник навіть влаштовував для них щонеділі циркові вистави, де в основному виступали дресировані звірі, які жили тут же, в лісі, і яких дід Маноцівник за короткий час навчив усіх циркових премудростей. Крім того, Маноцівник показував різні фокуси, а їх він знав безліч. Звичайно, то були чесні, хороші фокуси без усякого там відьмацького чаклунства і шарлатанства. Дід влаштував навіть гурток циркової науки, де вчив усіх, хто бажав робити фокуси і дресирувати звірів. Одне було негаразд – діти дуже сумували за своїми батьками. Та й тут дід Маноцівник знайшов вихід. Раз на місяць він по черзі таємно приводив батьків у колонію. Батьки гостювали день-два і поверталися назад, щоб не викликати підозри в хуліганців. У колонії для батьків були спеціально відведені кімнати на другому поверсі. А оскільки дід Маноцівник любив порядок і справедливість, він завів книгу, в яку записував батьків, що приходили.

 Ішов Кабан у Київ на ярмарок. Аж назустріч йому Вовк. – Кабане, Кабане, куди йдеш? – У Київ на ярмарок. – Візьми й мене з собою. – Ходи, кумочку. Ішли, ішли, аж назустріч їм Лис. – Кабане, Кабане, куди йдеш? – У Київ на ярмарок. – Візьми й мене з собою. – Ходи, кумочку. Ішли вони, йшли, аж назустріч їм Заєць. – Кабане, Кабане, куди йдеш? – У Київ на ярмарок. – Візьми й мене з собою. – Ходи, небоже. Ось вони всі йдуть. Ішли, йшли, аж під ніч наскочили на яму, глибоку та широку. Кабан скочив – не перескочив, а за ним і всі інші поскакали і всі разом у яму попадали. Що робити, мусять ночувати. Зголодніли вони, а вилізти нема куди, їсти нема чого. От лис і надумав. – Нумо, – говорить,– пісні співати. Хто найтонше голосом потягне, того ми й з’їмо. От вони й затягли. Вовк, звісно, найгрубше: у-у-у! Кабан трохи тонше: о-о-о! Лис іще тонше: е-е-е! А Зайчик зовсім тоненько запищав: і-і-і! Кинулися всі на бідолашного Зайчика, розірвали його та й з’їли. Та що там їм із того Зайця за ситість? Ще не розвиднілось гаразд, а вже всі вони такі голодні, що ледве дихають. Знов Лис загадує: – Нумо пісні співати. Хто найгрубше голосом потягне, того ми й з’їмо. Почали співати. Хотів Вовк тонесенько затягнути, та як не завиє грубо: у-у-у! Тут кинулися на нього та й зараз його роздерли. Лишилися ще два: Кабан і Лис. Поділилися вони Вовковим м’ясом. Кабан швидко з’їв свою часть, а Лис трошки з’їв, а решту сховав під себе. Минув день, минув другий, Кабан голодний, нема що їсти, а Лис усе в куточку сидить, витягає по шматочку Вовкового м’яса та й їсть. – Що се ти, кумочку, їси? – питає його Кабан. – Ой, кумочку, – зітхає Лис. – Що маю робити! Свою власну кров п’ю з великого голоду. Зроби й ти так само. Прокуси собі груди, висисай помалу кров, то побачиш, що й тобі легше стане. Послухав дурний Кабан. Як запоров кликами, зараз розпоров собі груди, та поки дійшов до того, щоб напитися своєї крові, то й увесь кров’ю підплив та й став зовсім небіжчик. От Лис тоді й кинувся на його м’ясо і ще кілька день мав що їсти. Та далі не стало й Кабанового м’яса. Сидить Лис у ямі, і знов йому голод допікає. А над тою ямою стояло дерево, а на дереві Дрозд гніздо в’є. Дивиться Лис на нього, дивиться з ями, а далі почав промовляти: – Дрозде, Дрозде, що ти робиш? – Гніздо в’ю. – Нащо тобі гніздо? – Яєць нанесу. – Нащо тобі яєць? – Молоді виведу. – Дрозде, Дрозде, коли ти мене з сеї ями не видобудеш, то я твоїх дітей поїм. – Не їж, Лисику, зараз тебе виведу, – проситься Дрозд. Дрозд горює, Дрозд нудьгує, як йому Лиса з ями добути. От він щодуху полетів лісом, почав збирати патички, гіллячки та все в яму кидає. Кидав, кидав, поки Лис по тих патичках із ями не виліз. Думав Дрозд, що він піде собі геть, та де тобі! Лис ляг під Дроздовим деревом тайговорить: – Дрозде, Дрозде, вивів ти мене з ями? – Вивів. – Ну, а тепер нагодуй мене, а то я твоїх дітей поїм. – Не їж, Лисику, вже я тебе нагодую. Дрозд горює, Дрозд нудьгує, як йому Лиса нагодувати. Далі надумав і каже Лисові: – Ходи зо мною! Вийшли вони з лісу, а попід лісом польова доріжка йде. – Лягай тут у жито, – каже Дрозд Лисові, – а я буду міркувати, чим тебе нагодувати. Бачить Дрозд, а доріжкою баба йде, чоловікові в поле полуденок несе. Скочив Дрозд у калюжку, у воді обмочився, в піску обтатлявся та й бігає по доріжці, перхає сюди й туди, немов зовсім літати не може. Бачить баба – пташина мокра та немічна. «Дай, – думає, – зловлю отсю пташину, принесу додому, буде забавка для дітей». Підбігла трохи за Дроздом – він біжить, перхає, та не летить. От вона поставила кошик з горнятками на доріжці, а сама давай Дрозда ловити. А Дрозд то підбігає, то підлітає, а все далі та далі, а баба все за ним та за ним. Нарешті, бачачи, що вона відбігла вже досить далеко від свойого кошика, знявся вгору та й полетів. Баба тільки рукою махнула та й вертає назад до кошика. Ба, ба, ба! Там застала добрий празник. Поки вона бігала за Дроздом, а Лис тим часом вискочив із жита та до горняток. Повиїдав усе чисто, решту порозливав, а сам драла. Сидить дрозд на дереві та й в’є гніздо, аж тут зирк, а Лис під деревом. – Дрозде, Дрозде, – говорить Лис, – чи вивів ти мене з ями? – Вивів, Лисику. – А нагодував ти мене? – Нагодував. – Ну, тепер же напій мене, а то я твої діти геть поїм. – Не їж, Лисику, я тебе напою. Дрозд горює, Дрозд нудьгує, як би йому Лиса напоїти. Далі надумав і каже Лисові: – Ходи зо мною! Вийшли з лісу знов на ту саму польову доріжку. – Лягай тут у жито, – каже Дрозд Лисові, – а я буду міркувати, чим тебе напоїти. Бачить Дрозд, а доріжкою чоловік їде, бочку води везе капусту підливати. Підлетів Дрозд, сів коневі на голову, дзьобає. – А тю! – крикнув чоловік та й замахнувся на Дрозда батогом. Дрозд пурхнув, а чоловік луснув батогом коня по голові. Мов нічого й не бувало, сів собі Дрозд на другого коня да й дзьобає його в голову. Знов замахнувся чоловік і знов луснув коня по голові. Розлютився чоловік на Дрозда. «От каторжна пташина! – думає собі. – І чого вона прив’язалася!» Дрозд тим часом сів на бочку з водою та й дзьобає собі. «Чекай же ти», – думає чоловік та несподівано як вихопить ручицю з воза, як не лусне по бочці! Дрозда не вцілив, а бочка від важкого удару похитнулася та й гепнула з воза на землю і вся вода з неї вилилася та потекла здоровою річкою по дорозі. Вискочив Лис із жита, напився доволі, а чоловік, проклинаючи Дрозда, взяв порожню бочку і поїхав додому. Сидить Дрозд на дереві та й в’є собі гніздо, аж тут зирк, а Лис знов під деревом. – Дрозде, Дрозде, вивів ти мене з ями? – Вивів. – Нагодував ти мене? – Нагодував. – Напоїв ти мене? – Напоїв. – Ну, а тепер посміши мене, а то я, їй-богу, твоїх дітей живцем поїм. – Не їж, Лисику, я тебе посмішу. Горює Дрозд, нудьгує Дрозд, як би йому Лиса посмішити, а далі й каже: – Ходи зо мною! Вийшли з лісу знов на польову доріжку. Лис засів у житі та й жде. Аж ось їде дорогою той сам чоловік, що вперед їхав з водою: сам сидить напереді, а ззаду сидить його синок з паличкою в руці. Підлетів Дрозд, сів на плече чоловікові та й дзьобає. – Ой тату, – каже хлопець,– на вас птах сидить! Не воруштеся, я його заб’ю. Ще старий не вспів гаразд розслухати, що син каже, а хлопець як замахне паличкою – лусь батька по плечу! Дрозд тільки фуркнув, а по хвилі сів на друге плече чоловікове. Знов розмахнувся хлопець і ще дужче влучив батька по плечу. – Ой сину, що се ти робиш? – крикнув батько. – Цитьте тату! Якась пташка все сідає на ваші плечі, я її мушу зловити. – То лови, а не бий! – з болю кричить батько. Політав, політав Дрозд та й сів старому на голову та й дзьобає його солом’яну крисаню, немов тут йому й місце. Махнув хлопець долонею, щоб його спіймати – фуркнув Дрозд. Сів удруге, знов хлопець на нього намірився рукою – знов надармо. «Чекай же ти, бісова птице! Вже я тебе почастую!» – подумав хлопець. І коли Дрозд утретє сів на батькову голову, він, не тямлячи гаразд, що робить, як не замахнеться палицею, як не трісне старого по голові, аж тому світ замакітрився. Дрозд фуркнув і полетів собі геть. А Лис, сидячи в житі, дивився на се все і аж за живіт держався зо сміху над Дроздовими штуками. Бачить Дрозд, що Лис такий радий, і відітхнув свобідно. «Ну, – думає собі, – тепер чень дасть мені спокій, не буде моїм дітям грозити». Та ледве він знов узявся будувати своє гніздо, аж зирк, Лис уже знов під деревом. – Дрозде, Дрозде, – мовить Лис, – вивів ти мене з ями? – Вивів. – Нагодував ти мене? – Нагодував. – Напоїв ти мене? – Напоїв. – Розсмішив ти мене? – Розсмішив. – Ну, а тепер ще мене постраш, бо коли ні, то я твоїх дітей поїм. Горює Дрозд, нудьгує Дрозд, як би йому Лиса настрашити, а далі й каже: – Що ж маю робити? Ходи зо мною, я тебе настрашу. Веде Дрозд Лиса попід ліс дорогою на велике пасовисько. Там паслася велика череда овець. Пастухи сиділи в колибі, а пси бігали довкола череди, пильнували овець. Став Лис здалека, на краю лісу, та, побачивши псів, не хоче йти далі. – Що, Лисику, страшно? – питає Дрозд. – Ні, нестрашно, – каже Лис, – а тілько я втомився, не хочу йти далі. – Як же ж я тебе настрашу, коли ти не хочеш далі йти? – питає Дрозд. – Страш як знаєш, – мовить Лис, – але знай, що коли не настрашиш, то я твоїх дітей з кістками схрупаю. – Добре, – каже Дрозд, – лягай же ти собі ось тут у жито і гляди, що я буду робити. А коли тобі почне бути страшно, то крикни мені, щоб я перестав. Полетів Дрозд, сів собі на землі перед псами та й порпає землю лапками. Кинулися пси до нього, він підлетів, та зараз же сів знов недалеко того місця, та вже трохи ближче до Лиса. А Лис глядить, що з того буде, а того й не бачить, що пси підходять усе ближче та ближче. Далі Дрозд зривається з землі і, одним крилом треплючися, мов скалічений, починає летіти просто до Лиса. Пси за ним. Бачить Лис, що біда, як не схопиться з місця, як не крикне до Дрозда: – Ну, що ж ти, дурню! Та бо ти направду псів не мене ведеш! Тут його пси побачили. Як не кинуться за ним! Ледве Лис здужав пробігти кільканадцять кроків, уже пси здогонили його і роздерли. Таке-то,бачите: хто хитрощами та підступом воював, той від підступу й погиб.

І В однім великім лісі гніздилося багато ворон. Вони жили тут такою збитою купою, що в цілім лісі не було іншого птаха ані звіра: весь ліс був одно вороняче царство. Тільки насеред лісу стояли великі голі скали, в них була велика, простора, темна печера, а в тій печері жили сови, так само великою купою, як ворони в лісі. Вдень ворони були повними панами, кракали, сиділи по деревах і скалах, чули себе вповні свобідними. Але коли прийшла ніч і ворони позасипляли в своїх гніздах, тоді вилітали сови зі своєї печери, летіли просто до Воронячих гнізд, забивали кожда по одній вороні і їли їх. Довгий час терпіли ворони це лихо, але далі не стало їм терпцю. Воронячий цар скликав одного дня весь свій народ на велику нараду і промовив до них: – Слухайте, дітоньки! Нещастя наше з тими совами! Нападають на нас по ночах, коли ми спимо і не можемо боронитися. Лягаючи спати, ніхто з нас не є певний, чи встане завтра живий. Ні! Так не можна жити! Що нам з того, що ми весь день мучимося, шукаємо поживи, годуємо дітей? А ті дармоїди весь день вилежуються в своїх норах, а вночі хапають нас, як своїх. І адіть, ми працюємо – і нас раз у раз менше, а вони дармують – і плодяться та множаться на нашу загибель. Адже ж як так піде далі, то швидко нас зовсім не стане. Радьте, дітоньки, що нам робити? У того царя було п’ять міністрів, що ще радили його батькові і сиділи на своїх урядах уже довгі літа. Почувши цареву бесіду, вони згідно потакнули головами і сказали: – Спасибі тобі, царю, що ти скликав сю нараду! Видно, що дуже дбаєш за свій народ. Дай тобі боже всього добра і многі літа прожити. – Добре, добре, – промовив стурбований цар. – Тілько ж ви, мої мудрі міністри, скажіть тепер своє слово, що нам робити в тій тяжкій пригоді. Тоді перший міністер, подумавши глибоко, промовив: – Моя рада така, найясніший царю: сови сильні, ми слабші; сови воюють уночі, ми вночі спимо і не бачимо нічого. Що ж ми можемо їм зробити? Найліпше пішлімо до них свойого післанця і просімо, щоби зробили з нами мир, щоби дали нам спокій, хоч би нам прийшлося дати їм навіть який окуп. Адже знаєш, що каже приказка: З сильнішим не борися,  А радше покорися. – Гм, – промовив цар, почувши таку раду. – Не перечу, що це дуже розумно, але... Ну, а ти, другий міністре, що скажеш? – Найясніший пане, – промовив другий міністер, – мені це зовсім не подобається, що радив мій поважний попередник. Просити ласки у нашого заклятого ворога? Не досить, що він повбивав так багато наших, то маємо ще йому кланятися, давати йому окуп? Ні! Чей же вороняче серце ще не спідліло до решти! Радше помремо всі в чеснім бою, ніж так вижебрувати життя. А до того подумайте! Адже наші вороги не мають ні честі, ні сумління! Адже вони нападають на нас поночі, вбивають сонних і безоружних! Чи ви думаєте, що вони пошанують післанців? А навіть як ми заключимо з ними спокій, то чи ви певні, що вони будуть додержувати присяги? Я певний, що не будуть. А в такім разі ліпше нам обернути всі сили на війну з ними, ніж думати про гнилу згоду. – Дуже гарно говориш, мій друже, – мовив на це цар,– але... Ну, та послухаємо, що скаже третій міністер. Сей був старий, немічний і мовив захриплим голосом: – Гай, гай! Певна то річ, що не ялося нам жебрати спокою, але як же нам і воювати з тими совами? Всі знаємо, що вони міцніші від нас тим, що вони воюють поночі і нападають на сонних. Видамо їм війну, то будьмо певні, що не дочекаємо й до першої ночі: вони нападуть на нас і вимордуюь усіх до остатка. А моя рада одна: покиньмо сей нещасний ліс і те погане сусідство, тікаймо відси, поки живі та здорові, шукаймо собі іншого, безпечнішого осідку. – Гм, гм, – муркотів цар, хитаючи головою. – Це також рада! Ну, але почуємо, що скаже четвертий міністер. – Я би радив, найясніший царю, не квапитися ані з війною, ані з заключенням спокою, ані з утекою, а підождати, що буде далі. Ще, богу дякувати, всі не гинемо. Ану ж сови спам’ятаються і самі дадуть нам спокій, – адже і у них може прокинутися сумління. Або ану ж вони перенесуться десь у інше місце? Все може бути, то найліпше підождімо, що час покаже. Самий остатній поміж міністрами був старенький, згорблений Каркайло. До нього обернувся цар нарешті і мовив: – Ну, а ти, Каркайло, що скажеш? – А що ж я можу сказати? Всі панове, мої попередники, радили дуже мудро. Добрий супокій, але тілько в свій час. Добра і війна, але також у свій час. Не зле навіть утекти від ворога, коли нема й іншої ради; не зле й підождати. Тілько то недобре, коли мій попередник радив зачекати, аж у сов прокинеться сумління і вони самі з доброї волі дадуть нам спокій. Гай, гай, дітоньки! Ви, мабуть, думаєте, що ті сови так собі, з доброго дива, розпочали з нами війну? Ой ні, це у них здавна, від дідів-прадідів такий звичай і така установа. А знаєте чому? – Ні, не знаємо! – закричали ворони. – Ну, то слухайте ж, я вам розповім, – мовив Каркайло. II Було колись так, що всі птахи зібралися докупи і почали міркувати, що як же це так, що вони не мають царя? Десь люди мають стілько своїх царів, звірі мають Льва, а ми, бідні птахи, не маємо нікого, хто б нас боронив у нещасті і робив між нами порядок. Нібито Орел називається нашим царем, але що нам з нього за пожиток? Він собі гніздиться по найвищих горах, літає попід саме сонце, а на нас, бідних птахів, хіба тілько погляне, щоб одного або другого вхопити собі на страву. Що нам з такого царя, що не знає нашого життя, не дбає про наше горе? Було там багато такого нарікання. Кождий говорив, що знав: кури кудкудакали, гуси гегали, качки квакали, журавлі курлюкали, бузьки клекотіли, дрібне птаство пищало, —одним словом, гомін такий був, що не суди господи. Тільки одна Сова, надувшися, сиділа тихо і вдавала з себе страх мудру. Далі птахи завважили це й кажуть проміж себе: – Гей, слухайте! Отся Сова мовчить, певно, вона знає більше від нас усіх! – Певнісінько, – мовили інші, – адіть, яка у неї голова величезна. – Ще й окуляри на носі! Та вона, певно, весь день у книгах та письмах читає. – Знаєте що, виберім її за царя. Нам мудрого царя дуже треба. – Добре, добре! Пішла така гутірка поміж усім птаством, і всі крикнули: – Добре, добре! Сова нехай буде нашим царем! Вибираємо Сову! Многая літа Сові! Як згода, то згода! Зараз почали зносити все, що потрібне для коронації: пташину корону, берло, царський плащ, трон, кадило і дорогі масті. Почалися співи, бузьки дзьобами викресали огню і розложили ватру, накидали в огонь пахучого кадила, – одним словом, парада, як належиться. Аж тут десь-відкись надлітає Ворона. Вона не була на нараді, а тепер, летячи понад те місце, побачила пташину нараду і думає собі: «Ов, а це що таке? Треба подивитися ближче!» А птахи й собі, побачивши Ворону, почали гомоніти: – Ось летить Ворона! Варто би послухати, що вона скаже. Адже ж це також розумна птиця, з вершки рибу виймає, – ану, може, вона скаже нам щось мудрого. Наблизилася Ворона, привіталася з гуртом та й питає: – А що це у вас, панове, за зборище таке? Який празник справляєте? Чи Синицю замуж віддаєте, чи, може, Чижиковим дітям іменини справляєте? – Не вгадала! Не вгадала! – загули птахи. – Царя вибираємо. – Царя вибираєте? От новина! Ну, ну, нівроку! А на кого ж голосуєте? – Та бачиш, на Сову. Думаємо, що вона наймудріша з нас усіх, то нехай би царювала. – Сова? Наймудріша? Сова має нам царювати? Та що ви, подуріли чи очей не маєте? Оте головате опудало, ота криводзюба просторіка, що й слова по-людськи не вміє сказати! Вона мовчить не для того, що все знає, а для того, що дурна, як пень. А її окуляри, то одна мана, – вона навіть азбуки не знає! Ні, як має Сова бути нашим царем, то я зараз дам собі обскубти все пір’я і запишуся до повхів або до щурів і не хочу признаватися до того, що з яйця виклювалася! І не могли ви вибрать хоч Паву, хоч Журавля, хоч Соловія – то бодай би видно, що є чим похвалитися. А зрештою пощо вам нового царя, коли маєте Орла? Кажете, що він не дбає про вас. Та певно, він не буде розшиватися, щоб кождому до дзьоба ввіткнути все те, чого кому треба. Це не царське діло. Кождий дбай сам про себе. А для слабих уже це багато значить, коли в тяжкій годині можуть покликатися на поміч міцнішого. Не раз саме ім’я міцного заступника може відвернути від нас лихо так, як від зайців, що покликалися на місяць – О, о, о! – закричали птахи. – А це що за чудасія? Як то так зайці покликалися на місяць. Ану, говори! – Слухайте, – мовила Ворона, – я вам розповім. III Було то не в нашім краю, а далеко, далеко, в гарячих сторонах. У однім величезнім лісі жило стадо слонів і мало собі свойого війта Чотирозуба. Жили вони в тім лісі віки вічисті супокійно, аж ось раз настала велика посуха. Всі калюжі, стави, озера і болота повисихали: слони не мали де не тільки купатися, але навіть раз угасити свою спрагу. В такім клопоті зібралася вся громада довкола свойого війта і говорить до нього: – Слухайте, дядьку Чотирозубе, чи ви не бачите, яка біда притисла нас? Води нема ніде, хоч гинь. Ми всі ходимо вже по тижневі немиті, а наші діти в’януть та гинуть зо спраги. Адже твоя річ дбати, щоб нам була вода! – Я й дбаю, дітоньки, – промовив Чотирозуб. – Я вже перед тижнем вислав на всі боки післанців, щоб розвідали, де тут близько чи далеко є погожа вода, щоб нам була для нашої потреби. Ще він не докінчив своєї промови, коли ось надійшли післанці і говорять: – Маємо воду! Маємо воду! Ходіть! Недовго думаючи, зібралися слони і рушили в дорогу. Ішли вони не довго й не коротко, а п’ять днів і п’ять ночей, поки не дійшли до великого а неглибокого озера, що лежало серед лісів на широкій рівнині, порослій корчами та травами. Слонам страшенно подобалася нова домівка. В озері могли купатися і плюскотатися цілісінький день, а вечором знаходили собі багату пашу на рівнині і в околишніх лісах. Але трафилося так, що на тій самій рівнині здавен-давна жила незліченна сила зайців і кріликів. Під кождим корчем були їх ямки, випорпані в м’якій, пухкій землі. Легко зрозуміти, що як слони закватирувалися сюди, то зайцям прийшлося круто. Зараз у перших днях слони своїми ножищами порозтолочували багато заячих гнізд, подушили багато молодих зайченят, а й старим зайцям не одному допалося: сьому відтолочили одну ногу, другому дві, а вже котрому відтолочили голову, той був щасливий у бога. Бачачи таке своє нещастя, збіглися всі зайці на раду. Там-то було йойкання, плачу та нарікання! Одні радили забиратися з сеї рівнини і тікати щодуху, куди ноги несуть, бо де ж таки! Слони такі великі і міцні, що зайцям навіть не думати про те, щоб їм опертися. Але інші, розумніші, кажуть: – Та чекайте ж бо! Ще не амінь, щоб ми так ні сіло ні пало покидали свою рідну батьківщину. На кождий спосіб є таки спосіб. Треба тілько подумати. Довго вони думали сюди і туди й не могли нічого видумати. Далі виступив один заєць, Довгослух називався, і мовить: – Чекайте, браття! Я маю спосіб і надіюся, що ще нині позбудемося тих непрошених гостей. І, не говорячи нічого більше, він пішов у гущавину, де паслися слони. Наблизившися, він привітав їх чемненько і мовить: – Заведіть мене до свойого війта, маю йому сказати щось дуже важне. Слони завели його до Чотирозуба. Ставши перед ним на задні лапки, Заєць мовив: – Великоможний пане! Приходжу до тебе не з власної волі, а яко післанець нашого ясного і безсмертного царя Місяця. – Так? То Місяць є вашим царем? – мовив Слон. – Так, є, він наш цар і наш патрон. І він посилає мене до тебе і велить заявити тобі ось які слова: «Моє серце засмучене, моє лице затемнене, моя душа в тяжкій жалобі. Бо прийшли слони, не питавшися, заняли мою рівнину, не просившися, збовтали моє озеро, не дозволявшися. І своїми ногами вони потолочили домівки моїх підданих, повбивали невинних дітей, покалічили старців і жінок, пролили на землю кров неповинну». І говорить тобі наш ясний цар Місяць моїми устами: «Загніваюсь тяжко на тих злочинців, переміню їм усю воду в кров, а всю пашу в бодяки, напущу на них тяжкі хороби і зарази, коли захочуть довше противитися мені». Почувши сю промову, Слон Чотирозуб аж о світі нестямився. Як кождий такий валило, він був добродушний і м’якосердий. – Ой господи! – скрикнув він. – Та ми ж і не знали нічогісінько. Ой лишенько, і так ні з сього ні з того, чи бач, у які тяжкі гріхи вскочили. Ще й гнів святого Місяця на себе навели! Що ж нам тепер робити? – Ходи, великоможний пане, – мовив далі Заєць Довгослух, – ходи зо мною! Стань перед ясним лицем нашого патрона, перепроси його, може, він тобі скаже, що маєш робити. Слон з тяжким серцем пішов за Зайцем. Була ясна місячна ніч. Місяць вповні стояв на небі, а Заєць попровадив Слона просто до озера. – Ось бач, великоможний пане, – мовив він, – наш патрон власне купається в своїм озері. Поклонись йому здалека, але не говори до нього нічого! Бачиш, який він сумний, які зморшки на його лиці! Це він гнівається на вас. Слон поклонився Місяцеві і стояв тихо на березі озера. – Доторкнися трубою до сього посвяченого озера, – мовив далі Заєць. – Може, святенький Місяць дасть тобі який знак, що маєш робити далі. Слон послухав Зайцевих слів і встромив свій хобот у воду. В тій хвилі гладка поверхня озера зморщилася, захвилювала, і з нею разом захвилював також образ місяця, відбитий у воді. – Ну, тішся, великоможний пане! – радісно мовив Заєць. – Наш цар приймає твій поклін – бачиш, як прихильно похитав головою! І велить тобі з твоєю громадою йти далі на схід сонця. Пройдете три дні дороги і знайдете там інше озеро і іншу рівнину і будете там жити щасливо. Радісно поклонився Слон ще раз Місяцеві і пішов. Ще сеї самої ночі всі слони забралися з сього місця, а зайці живуть там і досі в спокої. – Отеє, мої любі, – мовила далі Ворона, – що значить мати сильного опікуна. Само його ім’я, сам його образ може відстрашити ворога. Ну, а Совою кого ви відстрашите? Та й ще якби ви знали, що то за погана, злодійська, підла та підступна птаха! Недаром вона боїться денного світла! У неї сумління злодійське, он що! А мати такого злодія царем, то це вийде на те саме, як Воробець і Костогриз, що до Кота на суд ходили. – А це як було? – гуртом запитали птахи. – То ви не знаєте сього? – мовила Ворона.– Ну, добре, то слухайте ж, я вам оповім. IV – Одного разу,– так оповідала Ворона,– мала я своє гніздо на вершку здоровенної крислатої тополі. Недалеко мене, в конарі тої тополі, в гарному дуплі звив собі гніздо Воробець. Дуже він мені подобався, бо був добрий сусід і розумна голова. Бувало вечором до заходу сонця не раз сидимо в своїх гніздах і розмовляємо з ним про всякі речі. Щира душа була! Та ось раз, як настала пора достиглого проса, мій Воробчик як полетів рано, то вечором не вернув. «Що це з ним сталося? – подумала я. – Не дай боже, чи не трафилася йому яка лиха пригода! Може, хто бідолаху вбив або в сильце зловив у просі?» Посумувала я, та що було робити. Минула ніч, Воробця нема. Минув день, далі другий і третій, його таки нема. «Певно, загиб десь, неборак», – подумала я. Четвертого дня прилетів Костогриз, посидів на тополі, а побачивши дупло і в ньому порожнє гніздо, вліз у нього. Переночував одну ніч, і сподобалась йому Воробцева домівка. Другого дня вже він зовсім розгосподарився тут. Не дуже це мені сподобалося, бо з костогризами і сороками я не люблю водити компанії. «Але що, – думаю собі, – Воробця нема, то яке ж я маю право боронити кому іншому оселюватися в його хаті? Про мене, нехай собі й Костогриз сидить». Аж ось десь так за тиждень прилітає мій Воробець. Він літав у сусіднє село на проса, і такий прилетів повний, круглий та товстенький, як грудка масла. Побачивши Костогриза в своїм гнізді, він крикнув до нього: – Гей, ти, побратиме! Це моє гніздо. Коли ти, буває, заблудив сюди знехочу, то прошу тебе, забирайся власним коштом із моєї хати. – Овва, який мені господар! —огризнувся Костогриз, вивставивши голову з дупла. – Це моя хата, не твоя! Відки приходиш випрошувати мене з мого власного кута? – Твоя хата? – скрикнув Воробець, і чубок йому настобурчився від гніву. – Що це ти говориш? Яким правом вона твоя? – Таким правом, що я сиджу в ній. – Ге, ге! То це злодійське право. Я її будував, я в ній жив цілий рік, а ти розбоєм забираєш мені моє! Геть відси! – Коли мені не хочеться! Я тут пан, а ти махай собі на зламану голову! Одним словом, посварилися оба порядно, а далі стали на тім, щоб іти до суду. – Це не може бути! Я мушу дійти свойого права! – гарячився Воробець. Я чула сюю розмову і зацікавилася дуже, якого-то судію вони собі знайдуть. Тож, коли оба противники полетіли, я назирцем за ними. Летять вони низом, а я горою. Видно мені все довкола. Бачу, недалеко нашої тополі мав своє гніздо дикий Кіт. Він якраз тоді лежав у засідці і чув сварку Воробця з Костогризом. А як вони договорилися до того, щоб іти до суду, мій Кіт живенько скочив на високий камінь, став на одній нозі, впер очі в сонце, підняв передні лаби, мов хреститься набожно, і, знай, муркоче святі приповідки: Не чини Другому, що тобі не мило!  Над сто добрих слів вартніше одно добре діло.  Як хвіст не криє пса від мух і від сльоти,  Так мудрість без пожитку є сама без чесноти. Вартніший овес, ніж солома вівсяна,  Від молока вартніша є сметана,  Вартнішии плід, аніж гілляка та,  А від життя вартніша чеснота. До досконалості провадять три дороги:  Для бідних не щади підмоги,  Для добрих май в душі зичливість,  Для всіх же – справедливість. Воробець і Костогриз, летячи якраз попри те місце, побачили Кота. Вони зупинилися і чули його побожні муркотання. – Слухай, – мовив Костогриз. – Ось тобі побожний муж! Якийсь святий стовпник. І мудрий, і справедливий, то певно. Ходімо до нього, вже як він нас не розсудить справедливо, то я не знаю, де нам знайти ліпшого суддю. – Але ж це Кіт! – мовив Воробець.– Це наш заклятий ворог. Як же нам іти на суд до нього? – Ну, то станьмо здалека, – мовив Костогриз. – Посідаймо ось тут на гілляці і розповіджмо йому свою справу. – Добре, посідаймо. І справді, оба супірники сіли на гілляці над самим Котом, поклонилися йому, а Костогриз промовив: – Святий стовпниче! Бачачи твою побожність і важку покуту і чуючи твої справедливі слова, ми приходимо до тебе, щоб ти розсудив нашу справу. У нас зайшла сварка. Вислухай нас, а котрого признаєш неправим, того можеш з’їсти. – З’їсти! – жалібно промовив Кіт. – Але ж, дітоньки, що ви мовите! Вже три дні і три неділі, як я зарікся їсти м’ясні страви і мордувати божу живину. Ні, я не з’їм, але розсуджу вас по святій, щирій правді. Тілько, мої серденятка, я старий, глухий. Ходіть ближче, ось тут коло мене, і розповіджте, що це за сварка зайшла поміж вами! Оба супірники повірили хитрому Котові, злетіли з гіллячки і поставали перед ним. А йому, драпіжникові, тільки того й треба було. Одним мигом скочив, ухопив одного в свої острі пазурі, а другого в зуби, позагризав обох і, радісно муркотячи, поніс до свойого гнізда. – Отак, – закінчила свою річ Ворона, буде й вам усім, коли вибирете собі Сову на царя. Вночі ви спите, а вона видить і літає і буде вам шкодити. А вдень, коли ви літаєте, коли вам треба підмоги, вона сліпа, не бачить нічого і спить у своїм дуплі. Яка ж вам користь із такого царя? Почувши це, птахи подумали: «Правду мовить Ворона. До хріну нам такий цар здався! Краще забираймося геть і жиймо так, як жили досі». І недовго думаючи, всі вони розлетілися, кождий у свою дорогу. Лишилася тільки Сова і Ворона. Сова сиділа на престолі, ждала коронації і дивувалася, чого це нараз усі птахи порозліталися. Тоді Ворона почала кпити собі з неї. – А що, кумонько, довго тобі ждати? Та ти ліпше не жди, бо з твоєї коронації і так нічого не буде. Хіба не бачиш, що всі птахи розлетілися? – Га, погана Вороно! – скрикнула Сова.– Я знаю, це ти наструнчила їх против мене. Але чекай, я тобі сього не дарую. Віднині я і весь мій рід виповідаємо війну тобі і твойому родові, аж доки Сова не буде царицею над усіма птахами. – Отся війна, мій царю, – мовив старий Каркайло, – ведеться й досі і не скінчиться, мабуть, ніколи, бо на те нема надії, щоби птахи вибрали ще колись Сову за царя. – Так що ж нам в такім разі робити? – спитав воронячий цар. – Я думаю, – мовив Каркайло, – що треба з усіх тих рад, які тут досі були висловлені, взяти потрошка з кождої. Треба післати когось між сови – це так. Треба воювати з ними – це певно. Та наразі треба держатися в спокою – це розуміється. Щоб нас не повбивали, мусимо втікати, а коли хочемо побідити – мусимо підождати. Але до того всього треба ще одного. Треба способу, щоб усі ті річі злучив у одну цілість. Треба хитрості. Всі ворони сиділи, пороззявлявши дзьоби, при тій премудрій раді, але ніхто не розумів її гаразд. – Мудро ти радиш, дядечку, – мовив воронячий цар, – але нехай мене суха ялиця поб’є, коли я розумію, до чого ти гнеш. – До того гну, що треба нам узятися на хитрощі в війні з совами, ось що! – мовив Каркайло.– Треба нам мати одну раду і зробити з ними так, як три круки зробили з Яструбом. – А як же вони зробили з ним? – запитав воронячий цар. – Е, то цікава історія, – мовив Каркайло. – Слухайте ж, дітоньки, як то колись було. V Летіли раз три круки, та й голодні ж. Дивляться, а Яструб згори вдарив на хату, зловив Голуба і несе його в пазурах до лісу, щоб поснідати. – От би нам хоч отакого Голуба дістати! – зітхнув один Крук, сидячи на смереці. – Всі три ми не були б ситі, але хоч троха б занеслися, – додав другий. – Ану, відберімо від Яструба його добичу! – мовив третій. – Відберімо, але як? Сильний, драбуга, а добровільно не дасть. – А може, й дасть. Слухайте, що я придумав, – мовить третій Крук. Усі три стулилися головами докупи, пошепталися собі щось по-свойому, а потім живенько розлетілися, так що Яструб і зовсім їх не бачив, і посідали собі кождий на окремій деревині, та так, щоб Яструб, летячи до лісу, мусив летіти попри них. Коли Яструб наблизився до першого Крука, сей злетів із деревини, порівнявся з ним та й кричить: – Добрий день вам, нанашку! – Доброго здоров’я! – буркнув Яструб, а сам дивиться на Крука тим оком, що на Пса. Мовляв: а тебе яка біда до мене несе? – Ов, видно, що тісно коло вас, нанашку, – мовить Крук, – коли ви вже пустилися вудвудів ловити. – Яких вудвудів? – крикнув Яструб. А треба вам знати, що Яструб радше згине, ніж би мав Вудвуда з’їсти: страх не любить його запаху. – А отже Вудвуда несете, нівроку вам, – кепкує Крук. – Що ти осліп, чи що? Не бачиш, що це Голуб? – лютиться Яструб. – Голуб! – дивується Крук. – Агій! Перший раз такого Голуба бачу. Я би присяг, що це Вудвуд. Ну, та коли так хочете, то нехай вам буде й Голуб. І полетів геть. Яструб летить далі, злий уже, аж назустріч йому другий Крук. – Здорові були, дядьку! – Щезай зі своїм родом поганим! – крикнув на нього Яструб. – Ов, а ви чого такі недобрі? Та я тому не винен, що пострічався з вами. Чи, може, стидно вам, що я побачив, як ви Вудвуда несете? Що ж, дядечку, голод не тітка. Як нема Голуба, то треба грішне тіло хоч Вудвудовим м’ясом нагодувати. – Та чи ти з глузду зсунувся, чи що? Хіба не бачиш, що це Голуб, а не Вудвуд? – Я, дядечку, добре бачу, але вам з великого голоду троха баки забило. Ну, та ви не бійтеся. Я ж вам вашого Вудвуда не відбираю. Смакуйте його на здоров’я. Я би й так не взяв його до рота, аби ви мені не знати що давали... Тьфу! І полетів геть. «Що за помана! – думає собі Яструб. – Чи я дурний, чи вони? А може, й справді я в поспіху замість Голуба та анахтемського Вудвуда зловив? Тьфу!» Нюхає – справді пахне щось не теє, не Голубом. Але подоба Голуб’яча. Та вже, бідний, починає власним очам не вірити. – Може, й справді у мене яка куряча сліпота, або що? От зажду. Он летить іще один Крук, що то він скаже? І справді супроти нього надлетів третій Крук. – Здорові були, дядечку! – закричав він. – А куди ви сього Вудвуда несете? Чи, може, Медведя кольки сперли, а ви хочете дати йому вудвудятини замісто лікарства? – Сказися ти із своїм Медведем і з вудвудятиною! – скрикнув застиданий Яструб і випустив Голуба з кігтів. Справді, коли тобі три скажуть, що ти п’яний, то лягай спати, а коли три свідки сказали, що це Вудвуд, то хай йому цур! І він полетів геть, а круки кинулися на Голуба і з’їли його. – От так-то, милостивий царю, і ми повинні дібрати способу, щоб побороти наших ворогів, – закінчив свою промову Каркайло. – Дуже добре, – згодився цар, – але який же може бути спосіб? Скажи, коли знаєш, бо я ніяк його не придумаю. – Один способець я знаю, – мовив Каркайло, – але сей можу сказати тілько тобі самому в чотири очі. – Га, коли не можна інакше, то нехай буде й так! – мовив цар і попровадив Каркайла до свойого покою, а замкнувши двері, промовив: – Ну, тепер говори! VI – Слухай, царю, – мовив Каркайло. – Мій спосіб такий. Вчинися ніби гнівний на мене, викинь мене за двері, перед усім народом кричи, що я хотів тебе зрадити, дав тобі злу раду, побий мене порядно, але то порядно, не жаліючи, а покинувши мене в лісі, зберися з усім народом і лети геть із сього лісу. Лети далеко, аж на Чорногору, і там чекай на мене. Я тим часом постараюся дістатися до сов’ячого замчища і виглядіти, як би можна їх найлегше побороти. А коли все розвідаю гаразд, тоді прилечу до вас і дам вам знати. Не бійся за мене! Я певний, що все мені удасться як слід. Обговорили справу докладно, і цар згодився на Каркайлову раду. З лускотом він відчинив двері, б’ючи Каркайла крильми і дзьобом і дряпаючи його кігтями. А коли викинув його на вільне місце, почав перед цілим народом кричати: – Ах ти, зраднику! Ах ти, запроданче! То такий ти мені вірний! Ні, я розірву тебе на шматочки! І він бив і дряпав бідного Каркайла, поки сей, знівечений і закривавлений, не впав на землю. – Там і гинь! – крикнув цар. – А ви, дітоньки, збирайтеся всі в дорогу! Справді бачу, що годі нам тут жити, коли під самим моїм боком, як гадюка, клубиться чорна зрада. Ходімо шукати собі іншого помешкання! З великим вереском і гамором піднялися ворони із своїх предковіцьких гнізд, попрощалися із своєю батьківщиною і під проводом свого царя і його міністрів полетіли на Чорногору. Сови в своїм замчищі чули сей вереск і гамір, але не знали, що він значить. Аж коли настав вечір і стемнілося добре, вони вилетіли своїм звичаєм на полювання. Кинулися сюди-туди до воронячих гнізд – пусто, як вимів. Не то ворони жадної, але навіть живої душі нема. Що за диво! Шукають сови, шпають по лісі, аж чують, під одним дубом щось стогне і треплеться. Прилетіли ближче, а то Крук. – А, ось тут ти нам! – закричали сови і кинулися, щоб розірвати його. – Стійте, панове, – слабим голосом промовив Каркайло. – Не вбивайте мене! Самі бачите, мені вже й так небагато до смерті. Але прошу вас, заведіть мене до свойого царя! Я хотів би перед смертю сказати йому одну дуже а дуже важну річ. Послухали сови Каркайлової просьби, взяли його легенько за крила і принесли до свойого царя Пулоокого. – Що ти за один і що маєш мені сказати? – грізно запитав цар. – Могучий і славутний царю, – мовив Каркайло, ледве держачися на ногах. – Я зовуся Каркайло і ще сьогодні був я найстаршим міністром воронячого царя. Але через свою прихильність до тебе, через свою раду я попав у неласку, потерпів ганьбу і побої, з котрих, мабуть, уже й не видужаю. – Що ж це за історія була у вас, і де подівся ваш цар з цілим своїм народом? – Полетіли геть зо страху перед вами. А я радив свойому цареві не задиратися з вами, післати до вас післанців з дарунками і жити з вами в злагоді. Ой лишенько моє! Цар не тілько не послухав моєї ради, але признав мене зрадником і мало не вбив. – Куди ж він подався? Каркайло прикинувся, що зовсім умирає, і простогнав: – Ох, милостивий царю! Вмираю. Вели своїм лікарям оглянути і позавивати мої рани. Вели дати мені троха води і дечим покріпитися. Я хотів би виявити тобі всі замисли і плани мойого нещасного царя і його злих дорадників. Я був на їх нараді. Я чув, яку пекельну штуку придумали вони напротив вас, і хотів би перед смертю остерегти тебе. Цареві Пулоокому аж мурашки пішли поза плечима, коли почув Каркайлову мову. Живенько він велів лікарям оглянути й позавивати його рани, велів слугам нагодувати і напоїти його, а коли Каркайло вже почувся ліпше на силах, велів привести його перед себе і мовив: – Ну, говори! VII – Злі дорадники – то для царя найбільше лихо,– промовив Каркайло, стоячи перед совиним царем Пулооким. – Таке лихо впало тепер на нашого воронячого царя. Конечно забажалося йому воювати з вами, а хто противиться тій безумній війні, той у нього зрадник. І як вони там на раді ламали собі голови над тим, яким би то способом воювати з вами! Одні радили накликати на вас яструбів, другі хотіли входити в союз з мишами і щурами, інші наставали на те, щоб ворони перемогли себе і не спали вночі та боролися з вами око в око. Ну, я з усього того сміявся, бо знав, що з того не може бути нічого путнього. Аж коли один міністер почав радити, щоб вислідити ваше замчище і всі ваші сховки і напасти на вас за дня, поки ви спите, та повбивати вас усіх загалом, отоді моє серце стислося страхом за вашу долю. Бо я знав, що вдень ви безоружні так само, як ми вночі. – Чи бач, які мудрі, – скрикнув цар Пулоокий. – Вдень на нас напасти лагодяться! Ну, це справді не добром пахне. – Я це знав, вельможний царю, – мовив Каркайло, – і для того щосили підняв голос против такої ради. «Як то, – говорю, – ми мали би хапатися такого нечесного способу і нападати на сонних? Адже це була би вічна ганьба для воронячого роду!» – Так, так! – заверещали всі сови. – Вічна ганьба для вас! Це нечесно, це зовсім погано! Фе, фе, фе! – А по-друге, – говорив Каркайло, – нібито так легко вислідити сов’ячі криївки. Адже в їх замку панує вічна пітьма, і ви хоч влетите там, то таки не побачите нічого. – Адже правда! – скрикнули сови, і всім відразу легше стало на душі. – Але даремні були мої слова, – говорив Каркайло. – Раз напосілися наші на війну, то хоч що говори їм, усе мов горох на стіну. Тоді я встав і кажу: «Га, коли так, то я не бачу іншого способу, як піти і донести про все совам. І поки ще ви зберетеся на сю безглузду війну, вони зараз сеї ночі вискочать із свойого замчища і повбивають вас усіх». Ті слова зробили величезний переполох між воронами. Але цар, здурілий від воєнного запалу, кинувся на мене зі своїми міністрами і давай мене бити, дзьобати, дряпати і калічити. Там би я, певно, був пожив смерті, якби не був запхався під коріння старого дуба, звідки вже не могли мене витягнути. Тоді цар крикнув: – Ну, досить йому. Маю надію, що сей зрадник тут і сконає, в тій ямі. А ми всі летімо в чужий край, за дев’ять гір. Там будемо безпечні, поки наші шпіони не оглянуть добре сов’ячого замчища. А тоді ми прилетимо, ввірвемося в їх криївку і повбиваємо їх усіх до нащадка. Всі мовчали, почувши таку мову. Задумався й цар Пулоокий. А було у нього також п’ять міністрів. От він покликав їх перед себе на нараду і сказав: – Панове! Самі бачите, яка справа. Отсей Каркайло, найстаріший міністер нашого ворога, є в наших руках і розповів нам усі замисли нашого противника. Що ж нам тепер робити? VIII Перший міністер, подумавши хвилю, промовив: – Я, милостивий царю, міркую, що треба нам скористати з того союзника, що так несподівано приходить до вас. Приймімо його гостинно і будьмо йому вдячні за те, що остеріг нас перед грізною небезпекою. – То добра рада, – мовив цар. – Ну, а ти, другий міністре, що скажеш? – Я також не маю нічого против того, – відповів другий міністер, – а тілько думаю, що нам треба ще покористуватися радами сього Каркайла на те, як далі провадити війну з воронами. Для того я думаю, що, скоро тілько він дійде до сили, нехай веде нас на те місце, де схоронилися ворони. Полетимо під його проводом, повбиваємо всіх наших ворогів, а тоді будемо безпечні. – Розумно радиш, – мовив цар Пулоокий.– Ну, а ти, третій

В тридев'ятім славнім царстві, де колись був цар Горох, є тепер на господарстві мудрий пан, вельможний Ох. Сам той Ох на корх заввишки, а на сажень борода, знає край і вдовж, і вширшки, і кому яка біда. Чи хто правий, чи неправий, чи хто прийде сам, чи вдвох, – всіх приймає пан ласкавий, тільки треба мовить: "Ох!" На зеленому горбочку спершу він людей приймав, потім сів у холодочку, звідти голос подавав. А як з ранку та й до ранку стали люди обридать, Ох зробив собі землянку, Оха більше не видать. Але хто те місце знає, де трухлявий пень і мох, той приходить і волає або й тихо каже: "Ох!" Хоч би навіть ненароком теє "ох!" промовив ти, знай, що вилізе те боком, – воріття вже не знайти! Бо затягне з головою трясовиця мохова і з душею ще живою під землею похова. Під землею ж там – палати, де вольможний Ох сидить, гарні, пишнії кімнати, срібло-злото скрізь ряхтить; дорогії самоцвіти, наче зорі, миготять, скрізь заморські дивні квіти, по клітках пташки сидять; золотії грають рибки в кришталевих скриньочках; і ведмеді ходять дибки в рукавичках, жупанках. Враз тебе там обморочать блиск і пахощі міцні, попугаї заторочать приказки якісь дивні. І безглузді очі втупить в тебе рибка, мов чига... Тут ведмедів гурт обступить, кожен лапу простяга, – той бере тебе за руку, той торкає за плече; боронь боже ворухнутись! – кров одразу потече. Бо крізь білі рукавички враз проб'ються пазурі гачкуваті, мов гаплички, – так і вп'ються, мов щурі. Тож, коли вже раз попався, – наче в пастку бідна миш, – то сиди, мов прикувався, не рушай, мовчи та диші Вийде Ох: "Вітай в гостині! Чи волієш нам служить? Чи волієш, може, нині головою наложить?" Скажеш: "Я служить не згоден", – зараз цок тебе в лобок, якщо ти носить не годен рукавички й жупанок. Стань на службу – подарують рукавички й жупанець, привітають, пошанують, – тільки ж там тобі й кінець! Вічно будеш пробувати у підземному дворі, більш тобі вже не видати ані сонця, ні зорі. Де торкнешся – всюди брами під замком та під ключем... Десь далеко хтось часами озивається плачем. Спів на плач відповідає, плач на спів, так без кінця... Кажуть, бранка там ридає, жде юнака-молодця; коло неї там жар-птиця співом душу потіша, та сумна міцна темниця, смутна в дівчини душа. Якби хтів їй волю дати хто з хоробрих юнаків, мусить перше розрубати сімдесят ще й сім замків... Вже вам казка обридає? Що ж! хто має кладенець, хай замки ті розрубає, – буде казочці кінець!

Може б, хто послухав казки? Ось послухайте, панове! Тiльки вибачте ласкаво, Що не все в нiй буде нове. Та чого там, люди добрi, За новинками впадати? Може, часом не завадить I давнiше пригадати. Хто нам може розповiсти Щось таке цiлком новеє, Щоб нiхто з нас не вiдмовив: "Ет, вже ми чували сеє!" Тож, коли хто з вас цiкавий, Сядь i слухай давню казку, А менi коли не лаврiв, То хоч бубликiв дай в'язку. Десь, колись, в якiйсь країнi, Де захочете, там буде, Бо у казцi, та ще в вiршах, Все можливо, добрi люде. I Десь, колись, в якiйсь країнi Проживав поет нещасний, Тiльки мав талан до вiршiв, Не позичений, а власний. На обличчi у поета Не цвiла урода гожа, Хоч не був вiн теж поганий, – От собi – людина божа! Той спiвець – та що робити! Видно, правди не сховати, Що не був спiвцем поет наш, Бо зовсiм не вмiв спiвати. Та була у нього пiсня I дзвiнкою, i гучною, Бо розходилась по свiту Стоголосою луною. I не був поет самотнiм: До його малої хати Раз у раз ходила молодь Пiснi-слова вислухати. Теє слово всiм давало То розвагу, то пораду; Слухачi спiвцю за теє Дiлом скрiзь давали раду. Що могли, то те й давали, Вiн зо всього був догодний. Досить з нього, що не був вiн Нi голодний, нi холодний. Як навеснi шум зелений Оживляв сумну дiброву, То щодня поет приходив До дiброви на розмову. Так одного разу ранком Наш поет лежав у гаю, Чи вiн слухав шум дiброви, Чи пiснi складав, – не знаю! Тiльки чує – гомiн, гуки, Десь мисливськi сурми грають, Чутно разом, як собачi Й людськi крики десь лунають. Тупотять прудкiї конi, Гомiн ближче все лунає, З-за кущiв юрба мисливська На долинку вибiгає. Як на те ж, лежав поет наш На самiсiнькiй стежинi. "Гей! – кричить вiн, – обережно! Вiку збавите людинi!" Ще, на щастя, не за звiром Гналася юрба, – спинилась, А то б, може, на поета Не конечне подивилась. Попереду їхав лицар, Та лихий такий, крий боже! "Бачте, – крикнув, – що за птиця! Чи не встав би ти, небоже?" "Не бiда, – поет вiдмовив, – Як ти й сам з дороги звернеш, Бо як рими повтiкають, Ти менi їх не завернеш!" "Се ще также полювання! – Мовить лицар з гучним смiхом.- Слухай, ти, втiкай лиш краще. Бо пiзнаєшся ти з лихом!" "Ей, я лиха не боюся, З ним ночую, з ним i днюю; Ти втiкай, бо я, мосьпане, На таких, як ти, полюю! В мене рими – соколята, Як злетять до мене з неба, То вони менi вполюють, Вже кого менi там треба!" "Та який ти з бiса мудрий! – Мовить лицар. – Ще нi разу Я таких, як ти, не бачив. Я тепер не маю часу, А то ми б ще подивились, Хто кого скорiй вполює. Хлопцi! геть його з дороги! Хай так дуже не мудрує!" "От спасибi за послугу! – Мовить наш поет. – Несiте. Та вiзьмiть листки з пiснями, Он в травi лежать, вiзьмiте". "Вiн, напевне, божевiльний! – Крикнув лицар. – Ну, рушаймо! Хай вiн знає нашу добрiсть – Стороною обминаймо. А ти тут зажди, небоже, Хай-но їхатиму з гаю, Я ще дам тобi гостинця, А тепер часу не маю". "Не на тебе ждать я буду, – Так поет вiдповiдає, – Хто ж кому подасть гостинця, Ще того нiхто не знає". Лицар вже на те нiчого Не вiдмовив, геть подався; Знову юрба загукала, I луною гай озвався. Розтеклись ловцi по гаю, Полювали цiлу днину, Та коли б же вполювали Хоч на смiх яку звiрину! А як сонечко вже стало На вечiрньому упрузi, Стихли сурми, гомiн, крики, Тихо стало скрiзь у лузi. Гурт мисливський зголоднiлий Весь пiдбився, утомився, Дехто ще зоставсь у гаю, Дехто вже й з дороги збився. Геть одбившися вiд гурту, Їде лицар в самотинi. Зирк! – поет лежить, як перше, На самiсiнькiй стежинi. "Ах, гостинця ти чекаєш! – Мовив лицар i лапнувся По кишенях. – Ой небоже, Вдома грошi я забувся!" Усмiхнувсь поет на теє: "Не турбуйсь за мене, пане, Маю я багатства стiльки, Що його й на тебе стане!" Спалахнув вiд гнiву лицар, Був вiн гордий та завзятий, Але ж тiльки на упертiсть Та на гордощi багатий. "Годi жартiв! – крикнув згорда. Бо задам тобi я гарту!" А поет йому: "Та й сам я Не люблю з панами жарту... Бачиш ти – оця дiброва, Поле, небо,синє море – То моє багатство-панство I розкiшне, i просторе. При всьому сьому багатствi Я щасливий завжди й вiльний". Тут покликнув лицар: "Боже! Чоловiк сей божевiльний!" "Може буть, – поет вiдмовив, – Певне, всi ми в божiй волi. Та я справдi маю щастя, I з мене його доволi. Так, я вiльний, маю бистрi Вiльнi думи-чарiвницi, Що для них нема на свiтi Нi застави, нi границi. Все, чого душа запрагне, Я створю в одну хвилину, В таємнi свiти надхмарнi Я на крилах думки лину. Скрiзь гуляю, скрiзь буяю, Мов той вiтер дзвiнкий в полi; Сам я вiльний i нiколи Не зламав чужої волi!" Засмiявсь на теє лицар: "Давню байку правиш, друже? Я ж тобi скажу на теє: Ти щасливий, та не дуже. Я б вiддав отой химерний Твiй таємний свiт надхмарний За наземне справжнє графство, За пiдхмарний замок гарний. Я б вiддав твоє багатство I непевнiї країни За єдиний поцiлунок Вiд коханої дiвчини..." Щось поет хотiв вiдмовить На недбалу горду мову, Та вже сонечко червоне Заховалось за дiброву. Надiйшла сiльськая молодь, Що з роботи поверталась, I побачила поета, З ним приязно привiталась. Тут поет взяв мандолiну, I на вiдповiдь гуртовi Вiн заграв, i до музики Промовляв пiснi чудовi. Всi навколо нерухомi, Зачарованi стояли, А найбiльше у дiвчаток Очi втiхою палали. Довго й лицар слухав пiсню, Далi мовив на вiдходi: "Що за дивна сила слова! Ворожбит якийсь, та й годi!" II Лiтнiм вечором пiзненько Сам поет сидiв в хатинi, Так од ранку цiлу днину Вiн просидiв в самотинi. Тож сидiв поет в вiконцi, Слухав спiвiв, що лунали Скрiзь по полю i до нього У хатину долiтали. Спiви стихли, потiм хутко Налетiла лiтня нiчка; Дерева шумiли з вiтром, Гомонiла бистра рiчка. I поет в своїй хатинi Прислухавсь до того шуму, Погляд в темряву втопивши, Вiн таємну думав думу. Тiльки чує – хтось пiд'їхав На конi до його хати I спинився, потiм зброя Почала чиясь бряжчати. Що за диво! Пiд вiконце Хтось помалу пiдступає. Тут поет не втерпiв: "Хто там? – Невiдомого питає.- Якщо злодiй, то запевне Помиливсь ти, любий друже!" "Нi, се я, – озвався голос, – Маю справу, пильну дуже..." "Хто ж се ёя"?" – поет питає. "Я, Бертольдо, лицар з гаю". Тут поет пiзнав той голос: "А, мисливий! Знаю, знаю! Вибачай, прошу до хати, Хоч у мене трошки темно, Бо коли я сам у хатi, Не палю вогню даремно; Та для гостя запалю вже". I добув вогню з кресала. Перед ним лицарська постать Владаря Бертольда стала. "Добрий вечiр!" – "Добрий вечiр" Став тут лицар i – нi слова. Щось нiяк не починалась Тая пильная розмова. "Де ж твоя, мiй гостю, справа?" – Далi вже поет озвався. Лицар стиха одмовляє: "Я, мiй друже, закохався..." Тут поет йому говорить: "Що ж на се тобi пораджу? А проте доказуй далi, Може, чим тебе розважу". "Закохався я i гину, – Каже лицар, – вдень i вночi Бачу я перед собою Яснi оченьки дiвочi". "Що ж? – поет на те говорить. – То за ручку та й до шлюбу!" "Ох! – зiтхає лицар. – Вiзьме Iнший хтось дiвчину любу! Пiд балкон моєї донни Кожен вечiр я приходжу, I в журбi тяжкiй, в зiтханнях Цiлу нiчку я проводжу. На мою журбу й зiтхання Я вiдповiдi не маю, Чим я маю привернути Серце милої, – не знаю! Може б, краще їй припали До сподоби серенади?.." Тут поет на те: "Запевне, Треба пташечцi принади!" "Голос маю, – каже лицар, – Та не тямлю вiршування..." "Певна рiч, – поет говорить, – То не легке полювання, А то б досi вже на лаври Хто б схотiв, то й був багатий, Нi, – химерний, норовистий Кiнь поезiї крилатий!" "Правду кажеш, – мовив лицар, – Але ж я тебе благаю, Щоб помiг менi в сiй справi. Пам'ятаю, як у гаю Ти своїм вiршем чудовим Чарував усю громаду, – Тiльки ти один тепера Можеш дать менi пораду! За пораду все, що хочеш, Дам тобi я в надгороду". "Ну, на се, – поет вiдмовив, – Не надiюся я зроду. Можу я знайти й без плати Для приятеля пораду. Ось пожди лиш трохи, зараз Будеш мати серенаду. Та менi для сього треба Ймення й вроду панни знати". "їй наймення Iзiдора, А вродлива!.. не сказати!.." Бiльш поет вже не питався, Сiв, задумавсь на хвилину, Записав щось на паперi, Зняв з кiлочка мандолину, Показав слова Бертольду, Мандолину дав у руки Та написанiї вiршi I промовив для науки: "Ти, спiваючи, на струнах Маєш так перебирати: Ut-fa-la-sol, fa-mi-re-sol... Далi можеш сам добрати". "От спасибi!" – крикнув лицар. Ще ж поет не вiдозвався, А вже лицар був надворi. На коня! i геть погнався. I погнався лицар хутко Через доли, через гори, I спинився пiд вiконцем У своєї Iзiдори. Хутко в неї пiд вiконцем Мандолiна залунала, Iз потоку гукiв чулих Серенада виринала: "Гордо, пишно, променисто Золотiї свiтять зорi, Та не може дорiвнятись Нi одна з них Iзiдорi! Найчистiшi дiаманти Сяють, яснi та прозорi, Та не може дорiвнятись Нi один з них Iзiдорi! Дорогих перлин коштовних Є багато в синiм морi, Та не може дорiвнятись Нi одна з них Iзiдорi". Отже, ледве серенада Залунала у просторi, Вийшла з хати Iзiдора Подивитися на зорi. А як стихли пiд балконом Любi гуки мандолiни, До Бертольда полетiла Квiтка з рожi вiд дiвчини. В ту ж хвилину Iзiдора Зникла хутко, наче мрiя, Та зосталася в Бертольда Квiтка з рожi i – надiя! III Боже, боже! що то може Наробити серенада!.. Зникла в серденьку в Бертольда Темна туга i досада. Усмiх донни Iзiдори Був дедалi все яснiше, I щораз вона ставала До Бертольда прихильнiше. Далi перстень Iзiдорин На руцi у нього сяє, Нареченою своєю Вiн кохану називає. Як же бучно, як же втiшно Всiм гулялось на весiллi! Танцювали, попивали Вiд недiлi до недiлi. Всiх приймали, всiх вiтали, Всiм умiли догодити, Тiльки нашого поета Пан забувся запросити. Звiсно, клопоту багато Завжди пану молодому, – Хто ж би мiг ще пам'ятати Про якогось там сiрому? Час летiв, немов на крилах, I, мов сон, життя минало. Та незчувсь Бертольд, як лихо Несподiвано настало. Забажалось королевi Звоювать чужеє царство, Розiслав вiн скрiзь герольдiв На вiйну скликать лицарство. I якраз серед бенкету В замку нашого Бертольда Залунала гучна сурма Королiвського герольда. Прощавай, дружина люба, Всi розкошi, всi вигоди! Все те треба промiняти На далекiї походи. Залишить Бертольдо мусив Молодую Iзiдору, У недiлю вранцi-рано Вже вiн вирушив iз двору. Подалося геть за море Все одважнеє лицарство; Там за морем десь лежало Бусурменське господарство. I пiшло одважне вiйсько Через нетрi та пустинi; Не один вояк смутився По своїй рiднiй країнi. Та коли вже надто тяжко Туга серце обгортала, То спiвцi спiвали пiсню, Пiсня тугу розважала: "Не журись, коли недоля В край чужий тебе закине! Рiдний край у тебе в серцi, Поки спогад ще не гине. Не журись, не марно пройдуть Сiї сльози й тяжка мука: Рiдний край щирiш любити Научає нас розлука". Так вони спiвали, йдучи Через дикiї пустинi, Додавав той спiв розваги Не однiй смутнiй людинi. Попереду всього вiйська Три старшiї виступали: Карлос, Гвiдо i Бертольдо; За одвагу їх обрали. Їдуть, їдуть, врештi бачать – Три дороги розiйшлися, Розлучились три найстаршi, Кожний рiзно подалися... Карлос вибрав шлях направо, Гвiдо вибрав шлях налiво, А Бертольд подався просто. "Дай же, боже, нам!" – "Щасливо!" I Бертольдовi спочатку Справдi щастя панувало, Довелося звоювати Городiв чужих чимало. От вже вiн на стольне мiсто Погляда одважним оком, Але тут-то саме щастя Обернулось iншим боком. Чи то врештi у Бертольда Притомилося лицарство, Чи то владар бусурменський Мiцно так тримавсь за царство, – Тiльки твердо так трималось Мiсто гордеє, уперте, Раз одбилось, потiм вдруге, Потiм втретє, ще й вчетверте. Тут прийшлось Бертольду з лихом: Край чужий, ворожi люде, Голод, злиднi, вiйсько гине... Що то буде, що то буде?!. Мiсяць, другий вже ведеться Тая прикрая облога. Серед вiйська почалися Нарiкання i тривога. Приступили до Бертольда Вояки й гукають грiзно: "Гей, виводь ти нас iзвiдси! Геть веди, поки не пiзно! Нащо ти сюди на згубу Пiдманив нас за собою? Чи ти хочеш, щоб усi ми Наложили головою? Осоружне нам се мiсто! Хай їй цур, такiй облозi! Хай їй цур, самiй тiй славi! Хай їй цур, тiй перемозi!.." Хтiв Бертольд розумним словом Люте вiйсько вгамувати, Та воно дедалi гiрше Почало репетувати. Далi кинулись до зброї... Бог зна, чим би то скiнчилось... Але тут хтось крикнув: "Стiйте!" – Вiйсько раптом зупинилось. Вийшли тут наперед вiйська Вiйськовi спiвцi славутнi, Всi вони були при зброї, А в руках тримали лютнi. З них один промовив: "Браття! Часу маєте доволi, Щоб Бертольда покарати, Вiн же й так у вашiй волi. Ми б хотiли тут в сiй справi Скiлька слiв до вас сказати, Та спiвцям спiвати личить, Отже, ми почнем спiвати". Тут один iз них тихенько Струни срiбнiї торкає, Усмiхається лукаво I такої починає: "Був собi одважний лицар, Нам його згадать до речi, Вiн робив походи довгi – Вiд порога та до печi. Вiн своїм язиком довгим Руйнував ворожi мiста... Чули ви його розповiдь: "Я один, а їх аж триста!" Ну, та сей одважний лицар Якось вибрався до бою. I вернув живий,здоровий: Талiсман вiн мав з собою. Я гадаю, талiсман сей Кожен з вас тут знать готовий, Се буде речення мудре: "Утiкай, поки здоровий!" "Утiкай, поки здоровий!" – Всi спiвцi тут заспiвали; Вояки стояли тихо, Очi в землю поспускали. Раптом зброя заблищала, I гукнуло вiйсько хором: "Ми готовi йти до бою! Краще смерть, нiж вiчний сором!" I метнулися у напад Так запекло, так завзято, Що не встигла й нiч настати, Як було вже мiсто взято. Мiсто взято, цар в полонi Бусурменський. Перемога! От тепер уже одкрита Всiм у рiдний край дорога. Тут на радощах Бертольдо Всiх спiвцiв казав зiбрати I, коли вони зiбрались, Привселюдно став казати: "Ви, спiвцi славутнi нашi, Ви, красо всього народу! Ви нам честь вiдрятували, Вам ми виннi надгороду!" Та спiвцi вiдповiдали: "Нi, не нам, ласкавий пане, Той, хто сих пiсень навчив нас, Надгороду хай дiстане". "Де ж вiн, де? – гукнув Бертольдо. – Що ж вiн криється мiж вами?" – "Вiн не тут, – спiвцi говорять, – На вiйнi не був вiн з нами. Вiн зостався, щоб пiснями Звеселять рiдну країну, Там вiн має розважати Не одну сумну родину". "Знаю я сього поета I його величну душу, I тепер йому по-царськи Я подякувати мушу. Тiльки б дав нам бог щасливо Повернутися додому, Срiбла, золота насиплю Я спiвцевi дорогому!.." IV Кажуть, весь помiст у пеклi З добрих замiрiв зложився! Для пекельного помосту I Бертольдо потрудився... Вже давно Бертольд вернувся Iз далекої чужини, Знов зажив життям веселим Бiля милої дружини. Знов у нього в пишнiм замку Почалося вiчне свято, – О, тепер було у нього Срiбла, золота багато! Окрiм того, що набрав вiн На вiйнi всього без лiку, Ще король йому в подяку Надгороду дав велику. Сила статкiв та маєткiв! Вже Бертольдо граф заможний! Вiн живе в свойому графствi, Наче сам король вельможний. Та околиця, де жив вiн, Вся була йому вiддана, Люд увесь в тiм краю мусив Узнавать його за пана. Тож спочатку того щастя Справдi був Бертольдо гiдний: Правий суд чинив у панствi, До пiдданих був лагiдний. Але то було не довго, Вiн дедалi в смак ввiходив I потроху в себе в графствi Iншi звичаї заводив. Що ж, напитки, та наїдки, Та убрання прехорошi, Та забави, та турнiри, А на все ж то треба грошi! Та й по всiх далеких вiйнах Граф привчився до грабунку, А тепер в своїй країнi Вiн шукав у тiм рятунку. Почалися нескiнченнi Мита, панщина, податки, Граф поставив по дорогах Скрiзь застави та рогатки. Трудно навiть розказати, Що за лихо стало в краю, – Люди мучились, як в пеклi, Пан втiшався, як у раю. Пан гуляв у себе в замку, – У ярмi стогнали люде, I здавалось, що довiку Все така неволя буде. Розливався людський стогiн Всюди хвилею сумною, I в серденьку у поета Озивався вiн луною... Ось одного разу чує Граф лихi, тривожнi вiстi: Донесла йому сторожа, Що не все спокiйно в мiстi; Що спiвцi тю мiстi ходять I пiснями люд морочать, Все про рiвнiсть i про волю У пiснях своїх торочать. Вже й по тюрмах їх саджають, Та нiщо не помагає, – Їх пiснi iдуть по людях, Всяк пiснi тi переймає. "Ну, – гукнув Бертольд, – то байка! Я вiзьму спiвцiв тих в руки!" Раптом чує – десь близенько Залунали пiснi гуки: "В мужика землянка вогка, В пана хата на помостi; Що ж, недарма люди кажуть, Що в панiв бiлiшi костi! У мужички руки чорнi, В панi рученька тендiтна; Що ж, недарма люди кажуть, Що в панiв i кров блакитна! Мужики цiкавi стали, Чи тi костi бiлi всюди, Чи блакитна кров поллється, Як пробити пану груди?" "Що се, що? – кричить Бертольдо. Гей, ловiть спiвця, в'яжiте! У тюрму його, в кайдани! Та скорiш, скорiш бiжiте!" Коли се з-за мурiв замку Обiзвався голос долi: "Гей, бiжiте, панськi слуги, Та спiймайте вiтра в полi! Не турбуйся ти даремне, Все одно, вельможний пане, Вловиш нас сьогоднi десять, Завтра двадцять знов настане! Нас таки чимале вiйсько, Маєм свого отамана, Вiн у нас одважний лицар, Врештi, вiн знайомий пана..." Мов крiзь землю провалився Той спiвець, утiк од лиха. А Бертольд сидiв i думав, Далi так промовив стиха: "Маєм свого отамана! – Ось де корiнь цiлiй справi! Ну, та я тепера хутко Положу кiнець забавi!" Тут вiн двох щонайвiрнiших Слуг до себе прикликає I до нашого поета У хатину посилає: "Ви скажiть йому вiд мене, Що я досi пам'ятаю, Як пiснi його втiшали Нас колись в чужому краю. Власне я тепер бажаю Дать йому за них заплату: Я поетовi дарую В себе в замку гарну хату. Я його талан спiвацький Так високо поважаю, Що спiвцем своїм придворним Я зробить його бажаю. Ви скажiть, що вiн у мене Буде жити в шанi, в славi, Тiльки, звiсно, хай забуде Рiзнi вигадки лукавi". Слуги зараз подалися До убогої оселi, Принесли вони поету Тi запросини веселi. Усмiхаючись, вiн слухав Те запрошення знаднеє, А коли вони скiнчили, Так промовив їм на сеє: "Ви скажiте свому пану, Що заплати не бажаю, Бо коли я що дарую, То назад не одбираю. Хай вiн сам те пригадає, Що то ж я йому дав злото, Хоч тепер об тiм жалкую, Краще б кинув у болото! Ви скажiть, що я не хочу Слави з рук його приймати, Бо лихую тiльки славу Тiї руки можуть дати. Золотих не хочу лаврiв, – З ними щастя не здобуду. Як я ними увiнчаюсь, То поетом вже не буду. Не поет, у кого думки Не лiтають вiльно в свiтi, А заплутались навiки В золотiї тонкi сiтi. Не поет, хто забуває Про страшнi народнi рани, Щоб собi на вiльнi руки Золотi надiть кайдани! Тож пiдiте i скажiте, Що поки я буду жити, Не подумаю довiку Зброї чесної зложити!" З тим вернулись вiрнi слуги До Бертольда i сказали: "Так i так поет вiдмовив, Ми даремне намовляли..." Аж скипiв Бертольд, почувши Гордовитую вiдмову, До поета посилає Посланцiв тих самих знову: "Ви скажiть сьому зухвальцю, Що тепер настав день суду, Що терпiв його я довго, Але бiльш терпiть не буду. Коли вiн складання вiршiв Бунтiвничих не покине, То в тюрму його закину, Там вiн, клятий, i загине!" Знову слуги подалися До убогої хатини I, пiдходячи,почули Тихий бренькiт мандолiни. У вiкно зирнули слуги, Бачать: зiбрана громада,, Всi стоять навколо лiжка, Мов якась таємна рада! Утомивсь поет вiд працi, Третiй день лежить в недузi, Слухачi навколо нього Посхиляли чола в тузi. А поет усе то грає, То щось пише на паперi Й роздає писання людям, – Тут вступили слуги в дверi. Всi метнулись хутко з хати, I поет один зостався, Подививсь на слуг спокiйно, Гордовито привiтався. Всi Бертольдовi погрози Слухав мовчки, усмiхався. А коли скiнчили слуги, Так до них вiн обiзвався: "Ви скажiть свойому пану, Що готовий я в дорогу, Тiльки хай велить прислати Слуг ще двох вам на пiдмогу. На запросини ласкавi Я не можу встать з постелi, Вам нести мене прийдеться Аж до нової оселi. Та й в темницi буду вiльний, – Маю думи-чарiвницi, Що для них нема на свiтi Нi застави, нi границi. I мого прудкого слова Не затримає темниця, Полетить воно по свiтi, Наче тая вiльна птиця. З словом зiллються в темницi Гiркий жаль i тяжка туга, I тодi потрiйна стане I страшна його потуга. I поет вiд свого люду Не почує слiв догани В день сумний, коли на нього Накладатимуть кайдани!" Так довiку у темницi Довелось поету жити, За тюремний спiв вiн мусив Головою наложити. Та зосталися на свiтi Молодi його нащадки, Що взяли собi у спадок Всi пiснi його, всi гадки. Здiйнялось повстання в краю, I Бертольда вбили люде, Та й гадали, що в країнi Бiльш неволi вже не буде. Та зостався по Бертольду Молодий його нащадок, I пиху його, й маєтки Вiн забрав собi у спадок. I тепер нащадки графськi Тюрми мiцнiї будують, А поетовi нащадки Слово гостреє гартують. Проти дiла соромного Виступає слово праве – Ох, страшне оте змагання, Хоч воно i не криваве! А коли вiйна скiнчиться Того дiла й того слова, То скiнчиться давня казка, А настане правда нова.

 Був собі раз у господаря Пес, що жив у великій приязні з Вовком. Зійдуться бувало на краю лісу під старим дубом та й балакають собі то про це, то про те: Пес оповідає Вовкові, що чувати в селі, а Вовк Псові подає лісові новини. Раз якось говорить Вовк до Пса: – Слухай, Гривку. Я чув, що у твого господаря Свиня має молоді. – Це правда. Дванадцятеро поросят привела. Гарні такі, кругленькі, рожевенькі, аж любо дивитися. – Ай, ай, ай! – зацмокав Вовк. – Аж мені слина на язик набігає. Дванадцятеро, мовиш? Ах, мушу ще цієї ночі навідатися до них. – Ні, Вовчику, – мовив Пес.– Не чини сього! Тямиш, яка була умова між нами? Будемо собі приятелями, я тобі буду розповідати все, що є нового в селі, але ти зате не смієш ніколи ходити до мого господаря. Раз ти йому шкоду зробиш, то й нашій приязні амінь. – Е, що, – мовив Вовк, – про таку дурницю мали б ми сваритися? Адже дванадцятеро поросят! Навіть значно не буде, як я одно або двоє схрупаю. – Ні, Вовчику, – остерігав Пес, – не ходи до нас! Готова бути біда. – Яка біда? Не бійся! Я так легесенько залізу до хліва, так делікатно там справлюся, що ніхто й не почує. – Але я почую. – Ти? Але ж надіюсь, що ти будеш тихо, що не схочеш видавати свого приятеля. – Добре тобі говорити! – сумно мовив Пес. – Не видавати приятеля! Але ж господар ще більший мій приятель, дає мені їсти, то як же мені байдуже дивитися на його шкоду. І що він скаже мені потому? – Роби як знаєш, – мовив Вовк, – а я мушу до твоїх свиней навідатися і раджу тобі бути тихо. Надійшла ніч. Вовк додержав слова, приплівся з лісу та й суне просто до хліва. Побачив це Пес та й міркує собі: «Що маю робити? Зажду трохи. Коли Вовк справді справиться тихо, то нехай собі робить що хоче. Але при найменшім крику в хліві і я не буду мовчати». І справді, ледве Вовк крізь шпарку пропхався до хліва, почула його Свиня та й як закричить! Поросята собі як не завищать, а Пес, почувши це, як не загавкає, як не завиє! Посхапувалися господарі та до хліва, аж там Вовк. Кинулися на нього і, поки неборак успів назад шмигнути крізь шпарку, всипали йому такого бобу, що пару день нікуди не ходив, тільки лежав у лісі та вилизувався. Пес не ходив уже на край лісу з Вовком на розмову, але по якімось часі Вовк сам вечором прийшов до нього, станув за ворітьми та й мовить: – Ага, Гривку! Такий-то ти добрий приятель. Чекай, чекай! Не забуду я тобі сього! – А хіба я не казав тобі, щоб ти не йшов до мого господаря? – мовив Гривко. – А хіба я не велів тобі мовчати? – огризнувся Вовк. – Але ти казав, що справишся тихо в хліві, тямиш? Поки було тихо, я мовчав. А пощо ж ти зайшов собі в сварку зі Свинею? – Та який там біс заходив з нею в сварку? – люто буркнув Вовк. – Ледво я до хліва, а вона в крик. Але я не я буду, коли їй це подарую. Слухай, Гривку, не роби дурниць! Дай мені слово, що будеш мовчати, а я прийду сьогодні вночі до Свині в гостину. – Про мене, приходи, – мовив Гривко, – тілько пам’ятай, щоб у хліві було тихо. Скоро там найменшого гармидеру наробиш, я не можу довше мовчати. З тим Вовк і пішов, а опівночі суне знов до хліва. Але Гривко не дурний був і шепнув Свині, щоб не спала і малася на осторозі, бо Вовк обіцявся навідатися до неї. Ще Вовк і голови не встиг просунути в шпарку, а вже Свиня з поросятами наробила в хліві такого репету, а Гривко так жалібно почав вити під хатніми вікнами, що Вовк чимдуж мусив драпцювати до лісу. Знову минуло кілька день. Гривко не виходив під дуба на розмову з Вовком, а Вовк не приходив до Свині навідуватися. Аж одного вечора дивиться Гривко – стоїть Вовк за воротами і махає до нього. Підійшов ближче. – А що, Гривку, – мовить Вовк ніби ласкаво, – чому не виходиш під ліс? Забув про старого приятеля? Не кортить тебе побалакати? – Не кортить, – мовив Гривко. – Ах ти, Юдо! Ах ти, Скаріоте! – крикнув на нього Вовк. – Ти думаєш, що я тобі подарую? Думаєш, я не знаю, що ти остеріг Свиню? Але чекай, вийдеш ти мені колись за ворота, а вже я не я буду, коли не підстережу тебе! А тоді будь певен, поти твойого життя! – Га, що ж діяти, – мовив Гривко. – Раз мати родила, раз і вмирати треба. Я то й знав, що наша приязнь не довговічна. Але пам’ятай же й ти, Вовче, що я й тебе можу підстерегти і підвести на біду. – Ах ти, собаче покоління! – лютував Вовк за ворітьми. – Ти ще смієш мені грозити? Зараз мені ладься зо мною на війну! Побачимо, чия візьме. Віднині на третій день маєш мені ставитися зі своїм лицарством коло дуба на поляні. Розумієш? А як не станеш, то горе тобі! Я зі своїми лицарями прийду сюди, витягнемо тебе за вуха з твоєї собачої буди і розірвемо на шматочки. З тим Вовк і пішов. Прибігши до лісу, він подався просто до ведмежої гаври, а ставши перед Ведмедем, поклонився йому чемно та й мовить: – Слухайте, вуйку Бурмило, я до вас з великою просьбою. Зайшла у мене сварка з Псом Гривком, і я видав йому війну. Так чи не були б ви ласкаві станути мені до помочі? – Розуміється, розуміється, що стану! – відповів Ведмідь. – Сьому драбузі варто вже раз доїхати кінця. Радісний побіг Вовк далі і здибав дикого Кабана. – Слухайте, стрийку Пориличу, – мовив Вовк. – Станьте мені до помочі! За три дні у мене велика війна з Псом, то я збираю щонайчільніше лісове лицарство. – Гаразд, гаразд, – мовив Кабан. – Стану напевно. На третього покликав Вовк ще Лиса Микиту. Поміркували разом, що вже досить мають сили, а коли настав умовлений день битви, пішли під дуба, дожидаючи противника. Тим часом Пес Гривко тяжко зажурився, почувши, як Вовк визиває його на війну. «Що мені на світочку божім робити? – думав він собі. – І яких мені лицарів кликати на сю війну? Ні, мабуть, доведеться-таки пропасти». Отак думав бідний Гривко день, думав другий день і нічого не міг видумати. Вже й їда його не береться, звісив голову і ходить мов сам не свій. – Ей, Гривку, а тобі що таке? – окрикнув його Кіт Мурко, його добрий товариш і приятель. – Ет, що тобі говорити! – нерадо мовив Гривко. – Нещастя моє, та й годі, і ти, певно, не поможеш мені. – Ну, говори, говори! – настоював Мурко.– Поможу, не поможу, а бодай розважу твою тугу. Гривко розповів Муркові про свою пригоду з Вовком. – Не турбуйся, братику, – мовив Мурко. – Я тобі стану до помочі. Іди тілько поклич іще Гусака і Качура, то маю надію, що ми не постидаємося в тій війні. Послухав Гривко розумної ради, запросив Качура і Гусака, а ті обіцяли йому свою поміч у війні. Настав умовлений день. Ще не світ не зоря, вирушив Гривко зі своїм лицарством на війну. Передом іде Гусак і гегає в одно, точнісінько мов у барабан б’є: тра-та-та! тра-та-та! За ним рядом марширують Гривко і Мурко, попіднімавши вгору хвости, мов вояки карабіни, а ззаду йде Качур та все головою до землі нипає і розсудливо приговорює: так-так-так! так-так-так! Вовк тим часом, дожидаючи ворогів, звелів Ведмедеві вилізти на дерево і уважати на прихід ворожого війська та сповістити решту товариства, яке воно. Лис Микита став напереді і підняв свій хвіст як фану; Вовк стоїть під дубом, а Кабанові веліли заритися в купу листя і там сидіти в засідці, щоби в рішучій хвилі міг наробити постраху між ворогами. Ось показалося вороже військо. – Слухайте, братчики! – говорить з дерева Ведмідь. – Ідуть уже, йдуть наші вороги! Та й страшні ж! Попереду барабанщик іде – чуєте, як барабанить? – Чуємо, – з острахом промовили лицарі. – А за ним ідуть два люті стрільці з карабінами. – Ой лишенько! – скрикнули в один голос Вовк і Лис. – Буде по нас! – А ззаду якийсь чарівник іде, тим стрільцям духу додає, мабуть, кулі за ними збирає та все вниз показує і говорить: так-так-так! – Ой, це він на мою душу важить! – простогнав Кабан, лежачи під листям. – Що ж робити, братчики? – промовив Вовк. – Негарно ж нам утікати з війни, навіть не вимагаючи бою. Ану, тільки сміло на них! Але не встиг він скінчити своєї промови, коли Кіт, побачивши здалека, як щось ворушиться і шелестить серед листя, подумав, що це Миш, і щодуху кинувся туди. Тим часом це був хвіст Кабана, що сам лежав тихесенько під листям, але зо страху, сам про те не знаючи, рушав хвостом. Своїми гострими пазурами впився Кіт Кабанові в хвіст і почав гризти його зубами. Ошалілий з перестраху і з болю, Кабан заквичав страшенно і кинувся тікати. Тоді Кіт, ще дужче переляканий, запрускав, згорбився, мов стріла скочив на дуба і поліз догори деревом. – Ой господи! – скрикнув Ведмідь, що згори слідив за ходом битви. – Це ж, мабуть, смерть моя лізе! І він поперся і собі ж горі деревом, тікаючи від лютого ворога, але швидко підхопився на таку тоненьку гілляку, що не видержала його тягаря, вломилася, і бідний вуйко, як колода, гепнув з дерева на землю. Та ба, і тут не було коли довго спочивати! Пес, побачивши Лиса, кинувся на нього і вхопив – щоправда, не за голову, а тільки за хвіст. Неборака Лис шарпнувся щосили і, лишивши хвіст у Гривкових зубах, шурнув щодуху. В тій хвилі гепнув і Ведмідь з дерева і, хоч був ледве живий з болю і зо страху, схопився на рівні ноги та й попер у ліс. Розуміється, що по такім страшнім розгромі всього лицарства не лишалося й Вовкові нічого, як дати ногам знати. Отак-то Пес зі своїми товаришами одержали блискучу перемогу над Вовком, а відрубавши її як слід і постоявши трохи на поляні, пішли радісно додому. А розгромлені лицарі зійшлися далеко в лісі коло Ведмедевої гаври і почали пригадувати, які-то страховища перетерпіли вони в тій війні. – Е, не штука було перемогти нас, маючи два карабіни! – мовив Вовк. – А мені, братчики, глядіть, який шмат хвоста мечем відсікли! – мовив Кабан. – А я не інакше міркую, тільки на мене кинули бомбу, що так мені весь хвіст гладко відчикрижила! – говорив Лис Микита. – А я й не тямлю, що зо мною було, – стогнав Ведмідь. – Те тільки тямлю, що я перший і остатній раз в житті пробував літати! Хай йому цур! Летіти ще сяк-так, але сідати дуже погано.

 Розлютилася стара зима й задумала все живе зі світу звести. Спочатку вирішила вона до птахів дістатися: набридли пернаті своїм криком і писком. Подула зима холодом, зірвала листя з лісів і дібров та розкидала їх по дорогах. Нікуди птахам подітися; почали вони зграйками згуртовуватися, думоньки думати. Зібралися, покричали та полетіли за високі гори, за сині моря, в теплі краї. Залишився горобець, і той під стріху забився. Бачить зима, що птахів їй не наздогнати – накинулася на звірів. Запорошила снігом поля, завалила кучугурами ліси, вкрила дерева крижаною корою та посилає мороз за морозом. Ідуть люті та злі, з ялинки на ялинку перестрибують, потріскують і поклацують, звірів лякають. Але тварини не бояться: в одних шуби теплі, інші у глибокі нори заховалися; білка в дуплі горішки гризе, ведмідь у барлозі лапу смокче; зайченя, плигаючи, гріється, а конячки, корівки, овечки давним-давно в затишних хлівах сіно жують. Ще дужче злиться зима – до риб добирається. Посилає мороз за морозом, один відодного лютіший. Морозці жваво біжать, молотками голосно постукують: без клинів по озерах і річках мости зводять. Замерзли водойми, але тільки зверху, а риба вся вглиб пішла: під крижаною покрівлею їй іще тепліше. – Ну, постривай же, – думає зима, – дістану я людей! І знову шле мороз за морозом, один від одного зліше. Заволокли хурделиці візерунками вікна; стукають і у стіни, і у двері, що аж колоди лопаються. А люди затопили печі, смажать собі млинці гарячі та із зими сміються. Доведеться кому по дрова в ліс їхати – вдягне кожух, валянки, рукавиці теплі та як почне сокирою махати, аж піт ллється. А на дорогах, ніби зимі на сміх, вози потягнулися: від коней пар в’ється, візники ногами топчуть, рукавицями плескають, плечима смикають і морозець підхвалюють. Але найприкріше здалося зимі, що малі діти – й ті її не бояться! Катаються собі на ковзанах і на полозках, у сніжки грають, баб ліплять, гори зводять, водою поливають і ще мороз кличуть: «Прийди допоможи!» Щипне зима зі злості одного хлопчика за вухо, іншого за ніс, щічки побіліють, а малий схопить снігу, почне терти – й розгориться в нього обличчя, як вогонь. Бачить зима, що нічим їй не перемогти, та заплакала від злості.

