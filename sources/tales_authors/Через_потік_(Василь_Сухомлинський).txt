Андрійко й Ніна поверталися зі школи. Дорогу їм перепинив ярок. Пригріло сонце, розтанув сніг, і яром потекла вода. Бурхливо шумить потік. Стоять перед ним Андрійко і Ніна. Ось хлопчик швидко перебіг через потік і став на тому березі. Озирнувся – і соромно йому стало. Він у чобітках, Ніна в черевичках. Як вона перебреде? "Ой, недобре я зробив, – подумав Андрійко. – Як я не побачив, що Ніна – в черевичках?" Він перебрів назад і каже Ніні: – Це я хотів узнати, чи глибоко. Бо переправлятися будемо разом. – Як? – здивувалася Ніна. – Я ж у черевичках. – Чіпляйся мені за шию, – сказав Андрійко. Ніна так і зробила, і хлопчик її переніс.