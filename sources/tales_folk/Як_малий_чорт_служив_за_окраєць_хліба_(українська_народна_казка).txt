Загнали чорти молодого чортика на землю зробити гріх. Іде полем і видить: ґазда оре, а полуденок – хліб і солонину – поклав на межі. Чортик узяв полуденок і з’їв. Чекає в терню, як чоловік буде клясти злодія. Чоловік орав до обіду. Далі дав коням сіна, а сам – до тайстрини. Розв’язав – нема меренді. – Може, хтось був голодніший за мене, то най йому буде на пожиток, – сказав чоловік. Вислухав чортик – та й у пекло. Звідує його старший: – Ну, що зробив? – Я взяв від чоловіка окраєць хліба і солонину, та він не залаяв, а попросив мені добра. – Мусиш тепер віддячити йому за се – відслужити три роки. Зробився чортик хлопчиком і прийшов до того чоловіка найматися за слугу. А чоловік каже: – Та мені своїх нічим годувати, нащо мені слуга? – Я себе прогодую і вам дещо принесу. Пішов уночі до мельника і голосом чоловіка, що недавно помер, загойкав: – Віддай, що ти від мене більшу мірку брав! Мельник од страху затрясся і подав через вікно міх муки. Другої ночі пішов під вікно старого вівчаря і голосом того чоловіка, що помер, загойкав: – Вівці мої на міру ти доїв несправедливо. Верни мої гелети! Вівчар подав через вікно гелетя сиру, бо не хотів, аби мертвий ходив йому попід вікна. І так кожної ночі той слуга приносив щось своєму ґазді. Прикупив чоловік землі, розбагатів. Другої весни пішов чоловік орати з слугою, бо було вже роботи на двох. Слуга каже: – Сього року буде мокре літо. Сіймо на горі. Чоловік послухав. А люди сіють на долах. У них вимок хліб, а в чоловіка – ні. Третього року люди посіяли на горах – училися в ґазди. А слуга каже: – Ти сій на долах, бо літо буде сухе. У людей на горах висохло, а ґазді довелося звеличити житниці. Каже йому слуга: – Ну, тепер буду варити паленку! Слуга закислив житні висівки, а потім з того зварив паленку. Тоді каже: – Склич родичів, будемо гоститися. Слуга-чортик покликав старого чортяку. Прийшов старий чорт у шапці-невидимці. Його не видно, а він видить усе, що малий витворяє. Налив гостям по одному погарчику – розвеселилися, налив по другому – почали голосно говорити, налив по третьому – почали лаятися, битися. Старий чорт плеще в долоні: – Ну, тепер ти вже зробив те, що треба! Кінець твоїй сембрелі!