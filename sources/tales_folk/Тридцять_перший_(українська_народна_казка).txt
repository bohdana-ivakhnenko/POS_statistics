Це було тоді, коли ще мій прадід ходив без портяниць, а моя прабабка у попелі гралася. В одного чоловіка було тридцять синів. Не мав бідняк чим їх годувати, а жінка народила ще одного хлопця. Його назвали Тридцять Першим. Сини повиростали і кажуть старому: – Ми підемо, неню, у світ. Може, собі знайдемо жінок. Тридцять Перший теж хотів піти із старшими братами, але вони не хотіли й слухати. – У тебе ще вуйко вилізає з носа!– насміхалися. Тридцять Перший залишився вдома. Плакав три дні й три ночі. Тоді батько мовив: – Збирайся і ти. Наздоганяй своїх братів. Пішов Тридцять Перший. Ішов один день, ішов другий, а на третій вийшов на широке поле. Серед шовкової трави стояв красний кінь. Тридцять Перший підійшов до нього. – Конику любий, поможи мені догнати братів. – Сідай на мене,– заговорив кінь. Сів Тридцять Перший на коня і полетів під самим небом. Летів день, летів ніч, а вранці кінь промовив: – Візьми із мого вуха скельце, подивися крізь нього й скажи, що видиш на землі. Подивився хлопець крізь скельце й відповів: – Виджу рідних братів. Вони такі маленькі, як ті горобці. Летіли ще три дні й три ночі. Кінь із хлопцем спустився на землю. – Отут ми їх почекаємо. Приїхали брати і дуже здивувалися, що здибалися у світі з Тридцять Першим. – Ти чого тут?– питають. – І я піду з вами шукати собі жінку. Неньо мене пустили. Рушили всі разом. Надвечір зустріли стару-престару бабу. – Бабко, пустіть переночувати! – Заходьте, заходьте, мої дорогі,– сказала стара.– Якраз маю тридцять одну доньку, то хотіла б мати таких зятів, як ви. Кінь прошепотів Тридцять Першому на вухо: – Коли будеш заходити в хату, візьми з порога патинок. Сядете з бабиними доньками вечеряти – копни стіл ногою. Як будете йти спати, то на подушках бабиних дівчат увидите віночки, а на ваших – капелюшки. Копни ліжко ногою і тоді лягайте. А коли баба засне, ти розбуди своїх братів і тікайте геть. Кнїісш у море патинок, і на ньому перепливете. А бабина хата стояла серед моря. На березі стара розперезалася і кинула баюрки у воду. Всі перейшли по тих баюрках, як по кладці. На порозі наймолодший брат уздрів патинок і взяв його в пазуху. Хлопці зайшли в кімнату, де на столах чекала вечеря. Баба сплеснула в долоні, й з’явилася тридцять одна донька. Це були дуже файні дівчата, але жодна з них не усміхнулася і не вклонилася гостям. Тридцять Перший копнув стіл ногою, і склянки з вином пересунулися миттю від бабиних доньок до хлопців, а від хлопців – до дівчат. Цього ніхто не видів, але так було. Коли випили вино, бабині дівчата попадали на землю. Вони рвали на собі одежу і так дико ревіли, що страшно було слухати. А стара подумала, що вона сама переплутала склянки. Швидко наварила якогось зілля і напоїла доньок, щоб видужали. Після вечері перейшли в сусідню кімнату. Там, де на подушках були капелюшки, мали спати хлопці, а на тих постелях, де були віночки, баба хотіла вкласти своїх доньок. Тридцять Перший копнув одне ліжко, і тої ж миті усі ліжка помінялися місцями. Цього ніхто не видів, але так було. Брати полягали і міцно заснули. Серед темної ночі баба увійшла і побила доньок. Потім лягла в куток і захропіла. Тридцять Перший розбудив братів. – Тікаймо, бо тут чекає нас біда! Хлопці вибігли на берег. Тридцять Перший кинув патинок на хвилі, та й на ньому перепливли море. Пішли зеленими полями. Ішли, скільки йшли, й стали на роздоріжжі. З нього на всі боки розходилася тридцять одна дорога. – Тепер іди своєю дорогою,– сказали брати наймолодшому. Та найстарший брат подумав собі, що з Тридцять Першим варто іти в світ, бо в нього добрий кінь і сам він не з дурних. – Я піду з тобою,– сказав він. Наймолодший втішився, що має хол одного приязного брата. І рушили разом. За три дні прибули до царя і найнялися в нього на роботу: старший вартував на воротах палацу, а менший потрапив служити на кухню. Старшому здавалося, що менший живе ліпше, і його почала мучити заздрість. Пішов до царя й каже: – Царю, брат хвалився, що може дістати такий буханець хліба, що весь регимент буде з нього їсти й ніколи не з’їсть. Покликав цар до себе Тридцять Першого і наказав йому: – Принеси мені такий буханець, з якого би весь регимент їв й ніколи не з’їв. – Звідки я дістану? Я навіть не чув про такий буханець. – Як цього не зробиш, твоя голова буде лежати там, де стоять тепер ноги!– погрозив цар хлопцеві. Тридцять Перший розповів своєму коневі про розказ царя. – Не журися,– заспокоїв кінь.– Ми принесемо той буханець. Сідай-но на мене. Сів парубок на коня, і вони полетіли до моря. Перепливли на патинку і рушили до бабиної хати. Кінь обернув хлопця на малого песика й сказав: – Баба пустить тебе до комори. Ти хапай хлібину, яка покрита пліснявою й павутиною, та й тікай до моря. Я буду чекати на тебе. Так і сталося. Песик бігав сюди-туди коло бабиної хати, доки стара не вздріла його і не впустила до комори. У сирому закутку песик знайшов хлібину, що була геть покрита пліснявою і павутиною. Схопив – і до коня. А той обернув песика знову в чоловіка, і полетіли до царя. Цар тішився буханцем, бо він став біленьким і смачним, а скільки з нього не різали, залишався цілим. Відтоді Тридцять Перший зажив у пошані, а старший брат ще більше йому заздрив. Він нашептав цареві: – Мій братик хвалився, що може дістати таку пляшку вина, з якої буде пити усе твоє військо, а вона ніколи не буде порожня. Покликав цар до себе Тридцять Першого і наказує: – Принеси пляшку вина, з якої буде пити усе моє військо, а вона ніколи не стане порожня, або розлучишся з головою! Засумував хлопець і розповів коневі про новий розказ царя. – Не журися, легіню,– сказав на те кінь.– Сідай-но на мене. Перепливли море і знову опинилися перед бабиною хатою. Кінь обернув хлопця на мітлу і порадив так: – Скачи у сіни, сядь там в кутку і сиди тихенько, доки служниця не кине тебе до комори. Тоді хапай із полиці найбруднішу пляшку і тікай сюди. Мітла поскакала й стала собі в кутку. А служниця уздріла її і кинула в комору. Тридцять Перший одразу схопив найбруднішу пляшку й пустився до моря. Там обернувся чоловіком, сів на коня і – до царя. Тим часом пляшка стала з діаманту, а у ній заграв сонячний напій. Цар пив і пив, а пляшка була повна. Тридцять Перший знову жив у великім гонорі, а старший брат від заздрощів аж сохнув. Він придумав: – Мій брат нахвалявся, що може принести і пташку-віщунку! Покликав цар до себе Тридцять Першого і наказав йому: – Принесеш пташку-віщунку, або станеш коротшим на голову! Пішов хлопець, засмучений, до свого коня. – Не плач, легіню. У баби-чарівниці буде така пташка. Перелетіли море, кінь обернув хлопця на мурашку і пояснив: – Залізь під ліжко баби та чекай, доки не засне. Як від її хропіння буде трястися хата, хапай зі стіни клітку з пташкою і тікай до мене. Тридцять Перший добре запам’ятав пораду. Він заліз під ліжко, а коли баба почала хропіти, що аж хата тряслася, схопив золоту клітку із пташкою-віщункою і дременув до моря. Сів на коня і прилетів до свого царя. За пташку-віщунку цар ще більше полюбив Тридцять Першого. А старший брат мучився від заздрості, що аж помирав. Пішов знову до царя і каже: – О ясний царю, мій брат похвалявся, що він може тобі привести таку файну дівчину, якій пари немає па світі. Цар ще не був одружений і дуже хотів мати вродливу жінку. Покликав легіня і погрозив йому: – Як не приведеш мені таку дівчину, якій пари немає на світі, то твоя бідна голова заплаче. Пішов Тридцять Перший до свого коня. – Що маю робити? Де знайду таку дівчину? – Не гризися,– мовив кінь.– Іди й скажи цареві, аби дав тобі шовкового полотна, золотих перснів, діамантових ковтків, коштовних намист і срібний корабель. Цар дав Тридцять Першому все, що той попросив. На срібному кораблі хлопець поплив зі своїм конем по синьому морю. Пливли три дні й три ночі, а відтак причалили до Зеленої землі. За порадою коня, хлопець порозвішував на щоглах шовкові полотна, поначіпляв, де тільки міг, золоті персні, діамантові ковтки, коштовні намиста. Сам сів і чекає. На березі з’явилася така файна дівчина, якій пари не було у світі. На сонце – і те можна було дивитися, а на неї – ні. Прийшла на срібний корабель і почала собі вибирати шовк, приміряти ковтки, персні та намиста. – Ой, які чудеса ви привезли!– хвалила. Дивилася у люстерко й милувалася прикрасами. А в цей час повіяв сильний вітер, і корабель полетів від берега. Коли дівчина спохопилася, було уже пізно. Цар зрадів красуні й хотів повінчатися. Але вона сказала: – Я не буду твоєю, поки не приведеш сюди усе моє стадо. Тоді цар покликав Тридцять Першого: – Як не приженеш її стадо, станеш коротшим на голову! Хлопець пішов до коника уже сам не свій. – Не сушися, легіню,– порадив йому кінь.– Скажи цареві, аби дав нам три бочки смоли, дев’ять волових шкір і ще аби підкував мене п’ятикірцевими підковами. Цар наказав усе приготувати. Тоді кінь загорнувся в дев’ять волових шкір, обмастився смолою і попливли вони з Тридцять Першим на срібному кораблі до Зеленої землі. – Копай глибоку яму, а потім лізь на найвище дерево,– порадив далі кінь. Засукав хлопець рукави і викопав глибочезну яму. Потім виліз на найвище дерево й чекає. А кінь скочив у яму, витягнув з неї голову і так заіржав, аж листя затрусилося. Це вчув дикий кінь, який пазив стадо, і прибіг на іржання, сиплючи іскри з ніздрів. Тим часом кінь хлопця сховався у ямі. Коли дикий відійшов, знову почулося іржання. Прибіг – ніде нікого. Отак кінь-вартівник кидався два дні та вже ледве ноги волочив за собою. На третій день кінь легіня вискочив із ями, і почалася битва. Билися так, що в обох копита палали, як вогонь. Кінь-вартівник не витримав, звалився на землю. Хлопець спустився з дерева, загнуздав його і погнав на корабель. Услід рушило все стадо. Перепливли море прийшли до царя. Але дівчина знову відкладає весілля: – Поки моє стадо не подоять, я не піду до шлюбу! Цар нараз покликав Тридцять Першого і передав бажання красуні. – Подоїш її стадо або голову втратиш!–пригрозив. Пішов легінь до коня і розповів про свого біду. – Не гризися,– втішив кінь,– Вдариш обухом по голові безрогу корову, і стадо саме подоїться. Тридцять Перший все так і зробив. Величезні казани були повні молока. – Ходім тепер вінчатися,– умовляє цар дівчину-красуню. А вона відказує: – Треба молоко ще скип’ятити, і най у ньому скупається той, що подоїв стадо. Цар знову покликав Тридцять Першого. Коли почув легінь його розказ, то перелякався. Та коник заспокоїв: – Лізь у той казан, котрого я оббіжу три рази. На видовище зібрався увесь двір. Кінь оббіг три рази той казан, у якому молоко кипіло. Хлопець шубовснувся і зробився у тисячу раз файнішим, як був. Царю теж закортіло стати таким вродливим, і він, не довго думаючи, стрибнув у гаряче молоко. За ним тільки забулькало. Тоді Тридцять Перший оженився на дівчині-красуні і сам став царем. А старший брат від заздрощів тріснув.