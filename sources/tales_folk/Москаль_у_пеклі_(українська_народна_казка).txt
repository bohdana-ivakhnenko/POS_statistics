Був собі одставний москаль, і пішов він на той світ. Ходить-ходить – ніде йому нема пристання. Аж приходить він до пекла, – аж там чортів такого багацько. Він зараз по-московськи й кричить: – Тьху, пропасть! Нечистий дух как смердить! Чорти на його кричать: – Іди собі… Чого ти хочеш? Тут не можна бути тобі! Москаль каже: – Пождіть, дайте мені тут у вас порозкладатись. Забиває він кілочки по стінах та й каже: – Це на ранець, це на муніцію, а це – на шинель, а це – на ружжо! Ну, повішав він усе та й питається: – Що це таке? А чорти кажуть: – Пекло. – Ну, хорошо, що тепло. А що то, – говорить, – кипить? – Душі. – Ну, слава Богу, що є галуші. Дайте ложку. Дали йому ложку, а він як почав їх трощити. Чорти розсердились, та давай на його кричать: – Що ти робиш? Іди собі звідси! А він каже: – Ну, ходім на двір, перш покажете мені, в яку дорогу йти. Чорти повиходили всі з пекла, а він узяв та й зачинився та й не пуска їх. Чорти замерзли та так кричать-плачуть, а іде баба та питається: – Чого ви плачете? – Москаль прийшов у пекло, зачинився та й нас не пускає. – А, дурні. Не знаєте, що зробити. Ось де є собака, візьміть, здеріть шкуру, зробіть барабан та забарабаньте, то він вийде! Чорти зраділи та за собаку. Облупили його, зробили барабан – тр-р-р! Москаль кричить: – Ох, у поход пора! Взяв убрався та й пішов, чорти убігли та й зачинились. Москаль вийшов надвір, дивиться – нема нічого. – О, піддурили, бісові сини! Та й пішов собі дальше, лучче шукати.