Жив собі чоловік Омелько, та ходив він до моря на заробітки. Заробив за літо сорок шагів, прийшов додому, посправляв собі і дітям одежу та й каже: – Ну, за це літо добре попалось. Якби ще на зиму де шагів п'ятнадцять заробить, було б добре. Піду, може, ще де на роботу стану. Взяв на дорогу шагів п'ятнадцять і пішов. Іде собі та де не зайде в шинок, вип'є чарку, півшага заплатить, а півшага, каже, хай за вами, йтиму назад, то відіп'ю. От походив, походив, ніхто не найма. Аж зустрічають його попи з їхнього ж села. – Здрастуй, Омелько. – Здрастуйте, батюшки. – Чого це ти тут ходиш? – Та шукаю, де б найнятись. Тільки ніхто не наймає, думка вже й додому. – Сідай з нами, будеш нам коней доглядать. От де не зайдуть у шинок, по стакану вип'ють – гроші заплатять, а Омелько як іде вже з хати, скине шапочку та: – Що, хазяїне, квит? (Розрахувався, мовляв). – Квит, іди з Богом. Раз так, удруге. От попи і давай допитуватись: – Як так, ми, кажуть, гроші платим, а ти тільки скинув шапочку – і вже квит? – А це в мене така шапочка, тільки здійму, уже й квит. – Продай нам. – Купіть. Давайте тисячу рублів. Сторгувались, забрав він гроші, і пішли. А попи як приїхали, зараз лавки стоять. Піп поїхав товару набирати. Набрав всякої всячини, виходить з крамниці, скинув шапочку та: – А що, хазяїне, квит? – Ні, пожалуйте гроші. Він удруге: – Що, хазяїне, квит? – Який чорт квит, давай гроші! Піп сюди-туди, шатнувсь по знайомих, позичив десь, привіз товар додому та й не хвалиться. От зібравсь диякон – і той тієї ж. Позичив десь там, заплатив за товари, привіз та й не хвалиться. Поїхав ще й дяк. Та тому вже ніде було позичити, і приїхав ні з чим. – Що ж ви, каже, набрали товару задаром, а мені он що трапилось. – Е, брате, воно і нам таке. Ходім, кажуть, та вб'ємо його. А Омелько прочув це, нагострив косу і став під вікном. От поліз піп, а Омелько і зняв йому голову. – Що, ти скоро? – питають ті двоє. А Омелько ніби то піп: – Та лізьте швидше, бо самому страшно. Вони тільки в вікно, а Омелько й познімав їм голови. Познімав, взяв одного на лаві поклав, а тих заховав. Аж ось іде солдат. – Слухай, служивий, однеси сього попа в прірву, я тобі десять рублів дам. Солдат того попа на оберемок, потарабанив. Іде мимо часового, а часовий питає: – Хто йде? – Чорт. – Що несе? – Попа. – Неси з Богом. Одніс солдат попа і вкинув у прірву. – Ну, хазяїне, давай гроші. – За що? Він онде лежить! – А він уже другого витяг. – А, ти оп'ять виліз? Ось я тебе! – потарабанив і того. Приходить, аж на лаві вже третій лежить. – Ах ти сякий-такий! – згріб і третього, поніс під греблю і прив'язав. – Тепер не втече. Вертається назад, а вже ранок. А тут піп до церкви йде. Солдат думав, що то той прив'язаний, та до нього: – Ах ти, патлатий чорт, ти оп'ять утік? Даром я гроші буду получать? – Та за патли, та в воду, а народ врозтіч.