Один гуцул мав трьох синів. Поля у них не було, і кепсько їм жилося. Найстарший син сказав: – У нас нема, неню, за що рукою зачепитися. Що мені тут робити? Піду я у світ, може, там десь знайду свою долю... – Іди, сину,– мовив йому батько. Найстарший поклав хліба у торбину та й пішов, куди очі дивилися. Не минав дорогою ні сіл, ні міст. І всюди питав, чи нема десь муки на руки. Але ніде не міг знайти роботи. Якось на роздоріжжі здибав чоловіка з довгою бородою. – Куди, легіню, йдеш? – питає той. – Шукаю муки на руки. Бородатий втішився: – А ти б не найнявся до мене на службу? – А чого би ні? – Та чи вмієш читати й писати? – Аякже, ще й як! – похвалився парубок, хоч сам не знав ні одної букви. Бородатий посміхнувся й каже: – Письменного наймита я не потребую... Найстарший син вернувся додому. – Нема добра у світі...– сказав батькові. А середущий проситься: – Пустіть тепер мене шукати гараздів. – Іди, сину,– погодився батько. Середущий пішов. Довго блукав дорогами, бував у селах і містах, але ніде не знайшов роботи. А на роздоріжжі якось його здибав бородатий чоловік. – Куди йдеш? – спитав. – Хочу десь заробити... – А ти не пішов би до мене служити? – Піду, чого ж ні? – А читати і писати вмієш? – Го-го, дуже добре! – похвалився легінь, хоч ніколи в руках не тримав ні книжки, ні пера. – Письменного наймита я не потребую. Іди собі далі...– засміявся бородач. І середущий син вернувся до рідної хати. – Нема добра на світі,– сказав батькові. Проситься найменший: – Пустіть, неню, може, я буду мати щастя... – Іди, сину,– відповів старий. Найменший узяв палицю, торбу з хлібом і – гайда в дорогу. Блукав, скільки блукав, аж здибався якось на роздоріжжі з бородатим чоловіком. – Куди ти йдеш, легінику? – Шукаю роботу... – А читати і писати вмієш? – Не вмію, чоловіче,– схитрував наймолодший, бо читав дуже добре і писав файно. – Такий наймит мені вже потрібний... – А яка робота? – Будеш стирати порохи з книжок. Хлопець покликав батька. Той згодився, щоб син служив рік. Але коли вертався додому, з одпої хати вийшла стара жінка і спитала: – Ти віддав свого хлопця до бородатого на службу? – Віддав, а що? – Аби-сь знав, що то є чарівник. Як будеш забирати сина через рік, то перед тим зайди до мене. – Дякую тобі, добра жінко. Хлопець тяжко не робив, лише витирав порох із книжок. Та коли чорнокнижника не було вдома, читав його книжки і навчався чарів. А як минув рік, батько пішов за сином. Дорогою зайшов до доброї жінки, й вона йому сказала: – Коли станеш перед бородатим, він випустить три однакові коні та й скаже, аби між них знайшов свого сина. Середній кінь і буде твоїм сином. Чоловік прийшов до чорнокнижника: – Хочу забрати свого сина. Бородатий вивів на подвір’я три коні й сказав: – Між ними є твій син, мусиш його впізнати... – Та як упізнати, коли вони подібні, як викапані? – Якщо не впізнаєш, то він буде в мене ще три роки. – Бідна моя голова – що маю робити? – забідкався чоловік. Але одразу підійшов до середнього коня: – Ади, це мій син... Чорнокнижник аж поблід від злості, та не сказав ні слова. Чоловік забрав сина, і прийшли додому. Там була крайня бідність: ні худобини, ні курки коло хати. Стайня геть завалилася, а курник вітер перевернув. Уздрівши вдома таку крайність, найменший син сказав: – Неню, я умію перекидатися у все, в що захочете... А найліпше в коня. Ходім до великого міста, де є великі дідичі з великими грішми. Мусимо там добре заробити. – Ходім, сину,– погодився батько. Вирушили до самої столиці. Син став і сказав: – Я зараз перекинуся на білого коня. А ви, неньку, сядьте у сідло і проїдьте попри вікон цісаря. Як він схоче купити коня, то правте за мене торбу золотих. Але коли будете мене відпускати, не забудьте здоймити вуздечку. Скажіть, що – золота. А як мене продасте, то зачекайте на цім місці. – Добре, сину, зроблю так, як кажеш. Син обернувся на коня – білого як сніг. Так виблискував, ніби він був накритий зірками. Чоловік сів на коня і подався вулицями міста. Проїхав попри цісарський палац. Цісар сидів у вікні й дивився на свій люд. Раптом уздрів чарівного коня, що аж виблискував на сонці, й гукнув на свою варту: – Ану, жовніри, запитайте того чоловіка, куди їде на коні. Варта зупинила чоловіка: – Вельможний цісар хочуть знати, куди їдеш на коні. – Куди? їду на ярмарок продавати коника. Жовніри сказали вельможному цісареві. Того гейби стала пропасниця трясти. – Ведіть сюди гуцула! Привели верхівця, і цісар спитав: – Що хочеш за коня? – Торбу золотих,– відповів чоловік. Цісар наказав, аби йому дали торбу грошей, а коня вели до стайні. Гуцул зняв вуздечку і запхав у пазуху. – Нащо береш вуздечку? – спитав цісар. – Дома росте лошачок, а вуздечка у мене одна та ще й золота. Чоловік узяв торбу золотих і пішов на те місце, куди мав вернутися наймолодший син. Довго не чекав, і хлопець прийшов. Вони накупили всілякого добра й рушили Додому. А коли збідніли, то знову пішли обдурювати цісаря. Та й чому б його не обдурювати? На те він і цісар!