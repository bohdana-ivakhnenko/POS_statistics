Були колись сусідами два парубки – Степан та Іван. Один багатий, другий бідний. Бідний легінь мав дуже файну дівчину аж на краю села. А багатий не знав куди дітися – нудно було йому одному. Якось він спитав: – Куди ходиш, Іване, щовечора? – Та маю одну дівку на тім краю села. – А ти б не взяв мене із собою? – Можу взяти,– погодився бідний. Увечері пішли удвох до дівчини. Багатому вона впала в око, і він задумав відігнати від неї Івана. Зібралися до дівчини і другого вечора. – Як будуть давати їсти пироги, то аби-сь по одному кидав собі в пазуху. Я теж буду кидати... – Най буде так, як кажеш, Степане,– погодився бідний. Прийшли вони до дівчини якраз на вечерю. їх запросили теж до столу і присунули до них макітру з пирогами. Бідний їсть, один пиріг у рот, а другий – у пазуху, один у рот, а другий – у пазуху. – Дивіться, газдо, добре, аби-сьте не казали, що я у вас наївся та ще й у пазуху наклав. Господар відповів: – Я нічого злого не скажу про тебе. Бідний завмер на місці. – А ти чому не розперезуєшся? – І Степан так сіпнув його за сорочку, що з пазухи посипалися усі пироги. Іван мав такий сором, що більше не приходив. До дівчини почав учащати багацький син Степан. Одного разу дівчина здибала на вулиці Івана: – Чому не приходиш? – А ти хіба не знаєш? – Знаю, та то дурниця. Приходь... – Добре, прийду,– відповів Іван. Взяв око горілки і прийшов до дівчини разом зі Степаном. Сіли за стіл та й п’ють. Бідний наливає собі трошки, а багатому – повну порцію. Той став такий п'яний, що хоч йому зуби тягни, а бідний гейби і не пив. Степанові сказали: – Ляж у великій хаті. Степан ліг, заснув і захропів. Та вже й Іван не йде додому – лишився ночувати коло нього. Він набрав гладун води, кинув туди сажі, добре розмішав і поклав на стіл. А стола посунув до самих дверей. Уночі багатому захотілося води. Він устав, почав шукати двері, аби вийти до хорім-сіней. Але ніяк не може знайти – все натикається на стіл. Іван гейби прокинувся: – Що ти намацуєш, Степане? – Не знаю, де двері. – Я теж уже шукав. Газда сказав, до ранку їх не буде. А чого ти хочеш? – Води. – Вона на столі. Напийся та й трохи сполосни обличчя – будеш легко спати. Багатий послухав бідного Івана. Напився і омився тією водою, в якій була намішана сажа і став такий, як дідько. Коли знову ліг у білу постіль і міцпо заснув, бідний відсунув стіл на місце, забрав гладун і вийшов із хати – пішов собі додому. Уранці всі устали, а багацький син – ще у постелі. Газда послав дівчину, аби розбудила своїх легінів – думав, що й бідний спить у хаті. Дівчина загляпула до великої кімнати і заверещала: – Ой, там лежить чорт! Газда отворив двері – в ліжку спить таки правдивий дідько. Старий побіг до попа: – Ходіть, панотчику, до мене... Але борзо! – Чого? – У моїй хаті дідько. Лежить собі, як пан, на постелі. Треба його втинати з хати. Панотець побіг до стайні та й вивів двох коней: одного для себе, а другого для газди. – Сідаймо і – гайда! За якусь хвилину були перед хатою. Піп прив’язав коня до воріт. Сам побіг до хати і почав кропити багацького сина свяченою водою. Багатий прокинувся, схопився із ліжка і – драла на вулицю. Скочив на попового коня – і тільки дим за ним. Піп сів на другого коня, погнався за чортом. Він так мчав, аж перебіг, і закричав попаді: – Добродійко, отворяй ворота, бо, ади, чорт за мною женеться! Попадя хутко відчинила браму, піп в’їхав на подвір’я. А багацький син помчав своєю дорогою. Як його уздріли тато й мама, то почали тікати з дому. Вибігли на вулицю і – гайда до попа. Панотець прийшов зі свяченою водою, та не було кого кропити: Степан устиг помитися. Після того усі говорили, що багацький син має дідька в собі, й ні одна дівчина в селі не хотіла чути, аби ходив до неї. А бідний Іван ходив далі до своєї дівчини, доки не одружився.