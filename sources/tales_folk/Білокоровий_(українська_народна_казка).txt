Мала баба козу та й купила козі сінця. Та й зараз буде файна казка з кінця. Ви будете тихо? Та й я буду. Колись я був у пана, і була в него корова надіжна. Пару раз я вийшов, хотів подивитися, чи ся не вположила – не було нічого. А ще раз вийшов – коров ся вположила. І що мала вродити теля, то вродила дитину, хлопчика малого. Я подивився на це та й іду до пана. Та й кажу панови: – Ідіть, бо якась дитина ссе корову. Пан вийшов, подивився – правда. І злякався пан. Приходить до хати і каже пані: – У нас якесь неприємство. А пані питає: – Що таке? Каже пан: – Корова вродила хлопця, а не теля. Треба цю корову зарізати. А та корова була віщун, а хлопець – піввіщун. Пішов пан шукати різника, аби корову знищити. А корова говорить до хлопця: – Ти – Білокоровий, таке тобі буде ім’я. Аби-с знав, як хто тебе буде питати. У понеділок приходить до пана різник. Корова каже до сина: – Будемо гинути. Але як будеш робити так, як я скажу, то не загинемо. Як зараз зайде чоловік з ножем до стайні, аби-с міцно ймився мені за роги. Різник заходить, і в той мах корова зривається, а Білокоровий тримається за роги. Вискочила корова і полетіла, як вітер, попід облаки. Залетіли вони далеко і стали на задолині. Корова поплекала Білокорового. А там був явір, поверх півметра загрубий. Каже корова: – Ану йди, синку, його витягни. І стрімголов гіллям у землю аби-с забив. Пішов Білокоровий, спробував – не годен. І приходить д’мамі. А мама знає, що він не годен. І каже до сина: – Ой ще, сину, тебе треба плекати цілих два тижні. Що наша дитина вростала за рік, то цей за годину. У два тижні знов посилає його мама-корова: – Ану, – каже, – йди тепер та попробуй того явора витягнути. Пішов Білокоровий і взявся до того явора. Обіймив руками, вирвав, на руках перевернув і забив гіллям успід, а корінням наверх. І приходить д’мамі. – Що, сину, витяг? Він відповідає: – Витяг. – Забив стрімголов? – Забив. – Отепер мемо ся, Білокоровий, розходити. Білокоровий у плач: – Куди ви, мамо, йдете? – Будемо вже, сину, розходитися. Ти вже сам даш собі раду. І обцілувала його корова, і здоймилася й полетіла. А він плаче, сумує за мамою. І походжує по тій полянці. В один бік, у другий. І дивиться – якась є стежка потоком. І він ся втішив. Іде він тою стежкою, аж бачить – на ялици золота шабля висить і золота рушниця. Поліз він на ялицю, взяв ту шаблю й ту рушницю. І дуже ся втішив. І зробився з него цілий віщун, знає, що наперед буде. Іде він, дивиться – якийсь чоловік лупає каміння. Дуже Білокоровий втішається. Приходить д’тому. – Боже помагай! Ти як називаєшся? Той відповідає: – Лупайкамінь. – Ми би не були, – каже, – товариші? А той каже: – Чому ні? – То ходім далі. Ідуть вони удвох далі. А там знов якийсь є. Тягне буки і гне з них ожівки. Приходять д’нему. – Боже помагай! Ти як називаєшся? Він відповідає: – Крутибук. – Ми би не були товариші? Той каже: – Чому ні? – Ходім далі. Ідуть вони далі, підходять на гору, дивляться, а там забив якийсь грубу штаму в землю та й колише горою. Приходять д’нему. – Боже помагай! Ти як називаєшся? Каже той: – Хитайгора. – Ми би не були, – каже, – товариші? – Та чому ні? Так вони зібралися всі штири. І всі були дужі – Лупайкамінь, Крутибук, Хитайгора і Білокоровий. Але Білокоровий був ще й віщун, знав наперед, що має бути. Виходять вони на гору. А там колись давно сиділи опришки. Там вони багато всякого позакопували: пили, горшки й інші річі. Каже Білокоровий до товаришів: – Хлопці, може б, ми збудували тут собі дім? Хлопці відповіли: – Най буде. Лупайкаменя післав Білокоровий, аби лупав каміння на фундамент, Крутибука – аби носив дерево, Хитайгору – аби розхитував ту гору, щоб було рівно. А Білокоровий пішов відкопати і поприносити все, що було сховано. Бо він був віщун і знав, що де є. Приніс то все, і три карабіни приніс. Зачали вони будувати ту хату. І нема вже що їсти. Каже Білокоровий: – Хлопці, треба йти на польовання. Хто хоче йти? Крутибук каже: – Я йду. Та й Лупайкамінь каже: – Я йду. Та й пішли вони, та й убили оленя. Там його розібрали. Та й трохи взяли на гору і кажуть: – Маємо, хлопці, що їсти. А Білокоровий знає, що вони вбили. Каже він: – Підемо всі і винесемо решту того м’яса. Пішли вони всі чотири і принесли. Це вже було перед вечором. Зварили собі вечерю, Білокоровий приніс горівки, що була захована опришками. Переночували вони – і на другий день до роботи. І за тиждень побудували дім: штири кімнати й кухню. Тоді каже Білокоровий: – Три будуть іти на польовання, а один – варити їсти. Хто буде сьогодні йти на польовання, а хто зостається їсти варити? Лупайкамінь каже: – Я лишаюся варити обід. Крутибук, Хитайгора й Білокоровий пішли на польовання, а Лупайкамінь варить обід. І тут приходить бородатий Ліктиборода і стукає: – Одчини двері! А Лупайкамінь каже: – Я не хочу. Ліктиборода каже: – Утворяй двері, бо ти зараз юшкою очі попарю. Лупайкамінь утворив двері. Ліктиборода входить, юшку випив, м’ясо в пазуху та й пішов. Білокоровий знає, що обіду нема, а ті два – ні. Приходять вони до хати, а Лупайкамінь спить. Питають: – То ти не варив їсти? – Та, – каже, – так мені ся здрімало, що й не мав-єм коли варити обід. Нічого не признається. А Білокоровий знає, що був Ліктиборода. А Хитайгора й Куртибук не знають. Варять вони собі обід, а Лупайкамінь сам не свій. Як зварили, він і їсти не хотів. І нічого не признавався. Другий день каже Білокоровий: – Хто лишається варити обід? Крутибук каже: – Я. Ті три пішли на польовання, а Крутибук лишився. Якурат доварює він обід, приходить Ліктиборода. – Утвори двері! – Хто там? – питається Крутибук. Ніхто не відповідає. – Та хто там?! – Ліктиборода. – А ви що хочете? – Та прийшов на обід. – Як прийдуть хлопці, то буде обід. Каже Ліктиборода: – Ти не жартуй, бо зараз юшкою очі випарю. Утворив Крутибук двері. Входить Ліктиборода. Юшку випив, м’ясо в пазуху і пішов. Крутибук перепудився і ліг спати. Приходять хлопці – обіду нема. А Білокоровий знає, хто то поїв обід. – Ти чого спиш, а не вариш їсти? Каже Крутибук: – Так ми ся задрімало, і я заснув. Де я сподівався, що засну? Крутибук теж не признається, хто з’їв обід. Варять усі разом другий обід. На третій день каже Білокоровий: – Хто лишається обід варити? – Я, – каже Хитайгора. Та й ті пішли на польовання, а Хитайгора лишився. Доварює він обід. Приходить знов Ліктиборода. – Утвори двері! – Я не втворяю. Знов каже Ліктиборода: – Утвори двері! А цей знов каже: – Я не втворяю. Утворяє Ліктиборода сам. Та й береться до горшка та й юшку п’є. Хитайгора дивиться на Ліктибороду і думає, що цей за два-три махи все вип’є, і ніц не лишиться. Та й каже Хитайгора: – Не пийте всю юшку, беріть всього половину, бо зараз хлопці прийдуть та й будуть голодні, як ви все заберете. Ліктиборода лишив з літру тої юшки та й лиш кусочок м’яса. Хитайгора борше вставляє в піч друге м’ясо. Приходять ці з польовання, Білокоровий знає, що нема вбіду. А Лупайкамінь і Крутибук ідуть позаду, та й приказує один одному: – Ба чи той Хитайгора зварить обід нині? А Лупайкамінь каже: – Я би щось тобі сказав, аби ти й мені сказав. Я був зварив обід, але прийшов Ліктиборода та й забрав. Тоді Крутибук і собі каже: – То і в мене таке склалося. Приходять вони до хати – обіду нема. Ще не доварився. Каже Білокоровий Хитайгорі: – Чого ти так спізнив з обідом? – Я не думав, що ви так живо прийдете. Доварилося, попоїли. На четвертий день знов каже Білокоровий: – Хто лишається варити обід? Кажуть ті три: – Мабуть, ти, Білокоровий. І Білокоровий лишився, а вони втрьох пішли на польовання. Варить Білокоровий обід. Якурат доварюється, приходить Ліктиборода. – Утвори двері! Білокоровий відповідає: – Зараз, зараз, мінуточку! Бере шаблю з клинка і утворяє двері. Та вхопив Ліктибороду за бороду, обкрутив ту бороду на свою руку. Виводить його надвір. Там був такий явір, коло метра грубости. Він шаблею раз у того явора! Явір розколовся, а Білокоровий бороду Ліктибороди в той розкіл і присилив ’го. Та входить до хати і розсипає по мисках обід. А ті три йдуть з польовання і говорять. І приказує один одному, чого їсти не зварив. Через Ліктибороду. І говорять собі всі три і прикваплю-ють. Каже один: – Чи з’їв уже Ліктиборода обід, а чи застанемо його? Приходять – усе на столі! Лиш один на одного позирають. Каже Білокоровий: – Намучили-сте ся, хлопці. Аж четвертої днини з’їмо обід, як ся належить. Наливає одному чарку, другому, третьому, а собі ніц. Хлопці попоїли. Тоді каже Білокоровий: – Ану, хлопці, ходіть зо мною. Ви виділи того явора, знаєте його? – Знаємо. Приходять, а то ні явора, та й ні Ліктибороди. Витяг Ліктиборода явора і потяг на той світ. – Ой, друзі мої, друзі, – каже Білокоровий, – чого ви не кажете, хто в нас обід забирав? П’ятої днини знов ідуть ті три на польовання. Білокоровий каже: – Наполюйте якнайбільше м’яса. А трохи ми вже маємо. Аби-смо наварили і напекли, бо мемо йти шукати Ліктибороду. Хлопці наполювали багато м’яса, одно поварили, друге попекли, збираються і йдуть. Замкнули хату і йдуть по сліду, а то лиш тріски з явора по камінню – слід, куди пішов Ліктиборода. Прийшли вони до скали. Там була велика діра. Білокоровий знає, що в тій дірі є змія з сімома головами, а нічого їм не каже. – Ти, Лупайкамене, іди лупай каміння і роби цебер. А ти, Крутибуче, іди крути з бука ужевку, щоб була якнайдовша. А ти, Хитайгоро, іди принеси дерево, аби забити тут слупа. Це все вони зробили, і каже Білокоровий: – Котрий, хлопці, йде вперед шукати Ліктибороду? Лупайкамінь каже: – Я робив цебер та й я сідаю перший. Каже йому Білокоровий: – Правою рукою тримайся за цю линву, а в ліву бери шаблю. Білокоровий знає, що там є змія з сімома головами, та й каже йому: – Як ті щось буде грозити, рубай його шаблею, а якби тебе замага-ло, похитай линву, і ми тебе витягнемо нагору. Лупайкамінь спустився, не міг нічого там зробити, похитав линвою, і витягли його нагору. Питаються: – Що там? (Білокоровий знає, а ті два не знають). Каже Лупайкамінь, що там змія і має сім голів. Білокоровий каже: – Хто тепер спускається туди? – Я, – сказав Крутибук. – Я крутив линву, я й спускаюся. – Ставай у цебер, лівою рукою тримайся за линву, а правою шаблю тримай. Що побачиш, рубай і ніц не питай, нічого тобі не буде. Якби тобі хтось перешкодив, знищуй його. Спускають його вспід, а він як уздрів ту язю, перепудився страшно. І хитає линву, аби його нагору взяли. Витягли його і питаються: – Що там? Чого ти не спускався далеко? – Ой, – каже, – там язя, я втяв їй одну голову. Як пустилася до мене, то я замало й шаблю не загубив. Каже Хитайгора: – Ану я піду. То саме: стає у цебер, лівою рукою тримається, а в правій – шабля. Спускається до язі, махає шаблею і втяв їй дві голови. І хитає линвою, аби його нагору взяли. Вийшов він, і каже до него Білокоровий: – Що ти там видів? – Йой, – каже, – таке нещастя! А Білокоровий знає, бо він віщун. А Хитайгора каже: – ... Там є більше змій, не лиш ця. А Білокоровий думає: «Ти це збрехав». Бо він усе знає, лиш їм не признається. Каже Білокоровий до своїх товаришів: – Тепер моя черга йти. Ви полюйте, аби-сте мали багато м’яса. Один аби сидів тут, коло цебра, а два на полюванні. Щоби-сте не були голодні. Щоби ви, хлопці, файно жили, не сварилися, один одного поважали. Бо я не знаю, чи скоро вернуся. Я не вернуся, доки не найду Ліктибороду. Бо як ми його не знищимо, то він нам не дасть життя. Бере Білокоровий золоту рушницю на плечі, шаблю в руку, сідає в цебер і спускається в ту яму. Спустився д’змії, як зачав тою шаблею сюди-туди махати, відрубав їй усі голови геть. І впав на той світ, на золоту дорогу. Та й дивиться – лиш тріски з явора по камінню. Іде він дорогою за тим слідом. Дивиться, а там якась хата. Приходить він д’тій хаті, а з неї дівчина вийшла. – Йой, пане! Йой, пане! Він питає: – Що таке? – Відки ви ся взяли? Ідіть геть! – Та кажи, що таке. – Тут є такий дідо Ліктиборода. Він зараз вас може знищити. – А де той дідо? – Та, – каже, – притяг бородою явора та на печі спить. Білокоровий заходить до хати та й питає: – Ти, Ліктибородо, спиш? А Ліктиборода підоймив голову та й каже: – Ти що хоч’? – Та я зварив обід, хотів аби-с прийшов. Підоймається Ліктиборода з печі, а Білокоровий вже напоготові. Мах-мах сюди-туди і порубав золотою шаблею Ліктибороду. Виходить Білокоровий надвір і каже до тої дівчини: – Я буду цю хату палити. А та дівчина говорить до него: – Йой, не треба палити, бо тут є ще три дівчини. Каже він їй: – Іди скажи їм, най ідуть геть з хати. Дівчата вийшли з хати, а він ту хату запалив, і згоріла вона разом з Ліктибородою, зі всім. Тоді бере тих штирьох дівчат з собою і йде д’тій дірі. Приходить д’тому цеброви, пише він картку і дає одній дівчині. «Це буде жінка Лупайкаменя», – було написано в тій записці. Стала вона в цебер, імилася за линву, Білокоровий похитав за линву і витягли її нагору, на цей світ з того. Вийшла вона з цебра та й питається: – Котрий тут Лупайкамінь? – Я. – Білокоровий сказав, що я маю бути ваша жінка. А ті два питаються її: – А ще там є дівчата? – Є, – каже, – ще три. Казав Білокоровий, аби ви борше знов давали цебер на той світ. Дали вони цебер, пише Білокоровий картку і подає другій дівчині, тій, що вона має бути жінка Крутибука. Стала вона в цебер, імилася за линву, Білокоровий похитав, і витягли її нагору. І питається вона: – Котрий Крутибук? Білокоровий призначив, що я є його жінка. Знов спускають цебер, знов пише Білокоровий картку і подає в руки третій дівчині, що має бути жінка Хитайгори. Витягли її нагору, і питає вона: – Хто такий Хитайгора? – Я, – каже Хитайгора. – Білокоровий призначив, що я буду ваша жінка. А ці три – Хитайгора, Крутибук і Лупайкамінь – радяться. Що далі робити? Жінка Хитайгори каже: – Та спускайте цебер, бо тепер буде йти Білокорового жінка. А ці далі радяться. Та й каже один до одного: – Ба яку він жінку собі лишив? Чи краща від наших, чи ні? А Білокоровий знає, що вони говорять. І що він думає? Жінка Хитайгори знов каже: – Та спускайте, бо він просив, щоб скоро спускали. – Зараз, зараз. Нарешті порадилися, що мають робити, та й пускають цебер на той світ. Висилає Білокоровий свою жінку. Похитав линву, витягли її нагору. Дивляться вони – їх жінки файніщі. І знов радяться, що мають робити. Каже Лупайкамінь до Хитайгори й Крутибука: – Підтягнути його до половини гори, а від половини утяти линву, і най він упаде, най розіб’ється там. Білокорового жінка вмліває, а вони далі радяться всі три. Каже Крутибук: – Добре ти, Лупайкамене, порадив. Бо, – каже, – якби він сюди вийшов, то він би нами командував. А Білокоровий знає про це. Він не сідав у цебер, а наклав каміння. Похитав линвою, а вони витягли цебер до півдіри і линву втяли. І той цебер з камінням упав і розсипався на пісок. Білокоровий не тому вибрав ту дівчину за жінку, що вона нефайна, а за її сумління, за те, що вона з щирим серцем усе поправді сказала йому за Ліктибороду. Що Ліктиборода має до помочі змію з сімома головами і дванадцять медведів. І подумав Білокоровий: «Куди ж я тепер дінуся?» І йде назад дорогою туди, де спалив Ліктибороді хату. Прийшов, дивиться, а воно вже все догорає. Та й іде дорогою далі, та й сумує, та й думає: «Я для своїх друзів хотів добра, а вони мені – смерти». Іде він далі дорогою вдолину. Та й утяв кавалок верби та й зробив собі сопілку. Іде дорогою та й грає. Дивиться – біжать д’нему дванадцять медведів. Вже недалеко него вони. Він вибив денце з сопілки, а медведі приходять та й кажуть: – Грай. Він каже: – Нема денця. Випало та й загубилося. – А де би дістати денце? – питають медведі. Каже Білокоровий: – Отам є явір. Я цею шаблею махну і розколю його, і треба живше з него серце вибрати, аби заложити в сопілку. Як махнув Білокоровий шаблею, як ударив, і явір розколовся. Ті всі медведі запхали нараз лаби в розколину, а цей шаблю витяг, і то все там присилилося. Він язики медведям повідтинав і пішов далі дорогою. Іде він дорогою, дивиться – вгорі блищиться щось, як зірниця. А то орля підлетіло. Там була криниця з водою, а коло тої керниці була невелика ялиця. Орля злетіло і сіло на ту ялицю. Він дивиться, а з керниці підоймила голову язя. Він помалу підсунувся і втяг язі голову. Тулуб у воду впав, а голова на землю. Говорить орля до Білоко-рового: – Летить мама, ховайся десь. А він каже: – Де сховаюся? Нема де. Орля злетіло на землю і каже: – Ховайся мені під крило. Надлітає орлиця та й дивиться, що орля на земли. І думає: ’Такого ще не було. Чи моя дитина жива?» Прилетіла й питається своєї дитини: – Що з тобою? – Мамо, якийсь пан зрубав голову змії. – А де той пан? – Пішов удолину. Не признається, що в него під крилом. Орлиця полетіла й полетіла долів. І зміркувала, що мала би вже його догонити. Та вертається й каже: – Брешеш, сину! – Мамо, – каже, – він у мене озде під крилом. Я боявся, аби ви його не забили з утіхи, що я ще жию. Тоді каже орлиця до свої дитини: – Ану вставай, най я його вижу. Орля встало, та й говорить орлиця до Білокорового: – Як тебе звати? – Білокоровий. – То ти, – каже, – зрубав язі голову? – Я. – А що ти за це хочеш? – Що би я хотів, то ви мені не годні зробити. Відповідає орлиця: – Такого на світі нема, щоби я не зробила. Білокоровий їй каже: – Як так, то ви мене відци перенесіть на той світ. А вна каже: – Воліла би-м двоє на місяць давати орлят за воду, ніж би мала тебе на той світ перенести. Я, – каже, – давала одно на місяць язи за воду. Там є в мене дві діжки. В одну діжку би-с насипав води, а в другу м’яса, аби були повні обі. Бо, – каже, – як не стане води або м’яса, то нам обом буде смерть. Білокоровий пішов наполював здобичі і набив повну бочку м’яса. І насипав бочку води. І дуже втішний, бо все це він зробив до чотирьох день. Семої днини прилітає орлиця, кладе тоти бочки на себе і його зверху. І йде в ту діру, де він сходив. Летить вона, і не так живо, як я говорю, прилітає недалеко тої хати, що вони будували, і орлиця ув’яває – не стало м’яса. Зараз обом буде смерть. Білокоровий довго не думає, а лиш сподні підтягає і рубає кавалок литки, і дає їй в дзьоб. Орлиця трошки піддужала і прилітає недалеко хати, там, де його товариші і жінка. Сіла орлиця та й питає: – Білокоровий, з чого то таке солодке м’ясо, що ти мені дав напослідку? А Білокоровий каже: – Видів, що ми обоє гинемо, і втяв собі кавалок литки. І показав їй ту рану на литці. І сказала вона йому: – Підтягай сподні вище. Та як брьохнула тим м’ясом на рану, і литка зцілилася. Відтак брьохнула водою, обмила. І роздякувалися, вона полетіла собі на той світ, а він лишився в цім. Приходить він недалеко хати. А ці розґаздувалися, вже мають осьмеро свиней з поросятами. І його малий хлопець пастушить то. Він підходить до свого синка. – Ти чий? – питає. – Я не знаю. Мама казала, що якогось Білокорового. Це вже вісім років перейшло, як він за Ліктибородою на той світ пішов. Каже він: – Сину, іди скажи мамі, най вийде надвір. А хлопчина каже: – Йой, вас ті три уб’ють. – Не бійся, сину, – каже Білокоровий, – іди скажи мамі, аби вийшла. Син вбігає до хати та й каже: – Мамо, якийсь пан вас кличе. А ті учули. Та зброю в руки і надвір. Подивилися, а то Білокоровий, і руки пов’янули у них. Не знали вони, що Білокоровий ще жиє. Білокорового жінка була у них кухаркою. Вони нізащо її мали. А тепер один говорить з Білокоровим, а другі пішли й перебрали Білокорового жінку. Так красно, файно зібрали її, аби Білокоровий не видів, що його жінка така нещасна. Тоді просять його до хати, гостять його. А він мало що говорить до них. Та й каже: – Ой, друзі мої, друзі, я вам зичив хліба, а ви мені – смерті Нічого, – каже, – завтра буде суд. Вони питаються: – Який? Він їм відповідає: – Оця золота шабля буде робити суд. Будеш кидати її, куди хоч’ Котрий не винен, у того не попаде, а котрий винен, того порубає. Рано поснідали та й по сніданку ідуть надвір. Каже Білокоровий: – На тобі, Хитайгоро, цю шаблю. – Та куди кидати? – Куди хоч’. Хитайгора кинув удолину, шабля відти ся вертає та й попри него в землю забилася. Каже Білокоровий: – Ану ти, Крутибуче. Цей кидає в той бік, що й Хитайгора. Шабля відти ся вертає і теж коло него забилася в землю. – Ану ти, Лупайкамене, бери кидай. Лупайкамінь думає: «Куди ті кидали, туди й я кину». Та й кинув, куди кидали ті. А шабля вертається та й Лупайкаменеви по шиї. Та й стяла шию. І відтоді Лупайкаменя жінка вже була кухаркою. Та купив я горнець, та й цій байці конець.