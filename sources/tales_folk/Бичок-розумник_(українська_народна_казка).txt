 Був собі бичок. Кажуть, мав він великий розум. Раз зайшов бичок до саду і здивувався, що на деревах ростуть яблука і груші, а на землі гарбузи. І задумався бичок, дивлячись на дерева та на гарбузиння. Та й каже пташці, що в цей час сиділа на дереві: – А що, якби не так було у світі, а зовсім по-іншому? – А як? – запитала пташка. – Ось бачиш, дерева такі великі і міцні, а на них ростуть такі маленькі яблука і груші. Гарбузиння ж таке кволе, а на ньому ростуть величезні гарбузи, мабуть, більші, ніж моя голова. – Я не згодна з тобою, – відповіла пташка. – Чому ж? От якби на деревах росли яблука і груші завбільшки з гарбузи, хіба б це погано було? І бичок почав чухатись об стовбур яблуні. Дерево захиталось. З гілки впало яблуко прямо бичкові на голову. – О-о-ой! – заревів бичок. А пташка регоче: – Це ж добре, що яблуко не таке, як гарбуз, інакше воно б тебе вбило. – Твоя правда, – погодився бичок. Так і залишились яблука маленькими, а гарбузи великими.