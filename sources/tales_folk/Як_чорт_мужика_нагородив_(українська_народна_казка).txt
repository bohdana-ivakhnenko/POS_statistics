Одного разу змолов мужик трошки пшениці, і не було її в що взяти. Взяв він у полу та й несе. От по дорозі зустрічає його чорт. Цей чорт був дурнуватий і роздув бідному чоловікові борошно. Приходить чорт додому та й каже до найстаршого чорта: – От я сьогодні насміявся з мужика: дмухнув – і все борошно з поли розвіяв. А старший і каже: – Якщо ти так насміявся з бідного мужика, то тепер іди й роби йому цілий рік за це. Мусив чорт іти. Перетворився чорт у хлопця, заходить до мужика та й каже: – Прийми до себе в найми. А той чоловік був дуже бідний. Та й каже: – У мене нема чого й самому робити, і нема чим тебе годувати. – Якось буде, – говорить чорт. От чоловік і прийняв його. Чорт на другий день говорить чоловікові: – Іди до пана та попроси землі. Пішов чоловік до пана. А той каже чоловікові: – А чим же ти, бідолаха, її обробиш? Але все ж таки дав. Пішли чоловік із хлопцем орати. Орали до полудня. Але зорали дуже мало. Втомився чоловік і заснув. Чорт свиснув. Назліталася ціла зграя чортів, зорали поле і посіяли. А скоро й пожали пшеницю. Коли все було зроблене, пан і питає чоловіка: – Як будемо ділити, чоловіче? А чоловік і говорить: – Дай мені, пане, стільки зерна, скільки мій коник повезе. А коник у мужика худий, ледве на ногах держиться. – Ну, – каже пан, – що ж твій коник повезе? – Що повезе, то моє буде, – каже чоловік. – Добре, – згодився пан. Заїхали вони з хлопцем до пана на тік, наклали пудів зо двісті – а це майже все зерно було – та й їдуть. Пан аж очі витріщив з дива. Але шкода йому стало пшениці. І надумав він випустити колючого бугая, а хлопець його вхопив за хвоста та й кинув геть. І поїхали вони додому. Чоловік так забагатів, що й не сказати. Та приходить пора розплачуватися зі своїм наймитом. Чоловік і каже: – Що ж тобі за твою добру службу дати? А чорт відповідає: – Мені нічого не треба, але розрахуй мене. Довго вони сперечалися – аж набридло їм, а особливо чоловікові. І послав його чоловік до чортової матері. А чорт і каже: – О, цього мені і треба було! І зник. Так чорт за розсипане борошно зробив чоловіка багатим. А чоловік і досі живе в достатку і в радощах.