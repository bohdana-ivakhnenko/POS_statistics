Був колись король і мав він трьох синів. Вже прийшов їм час одружитися. І сталося так, що всі троє закохалися в одну панну, але один про одного не знали, як їздили до неї. От збираються вони сватати ту панну. Приїхав перший, потім другий, нарешті третій королевич. І не могли вони ніяк погодитися, кому вона дістанеться. Панна й каже: – Котрий з вас принесе мені найладніший і найпотрібніший дарунок, за того й піду. Посідали брати на коней і поїхали різними шляхами. Заїхали, може, аж на край світу. Ось їде старший брат і зустрічає діда-чарівника. Розповів йому свою пригоду. Той і каже: – Підожди, я тобі, мабуть, допоможу. Візьми оце люстерко. Коли схочеш довідатись про те, що з кимось зараз діється, подивишся і побачиш. Подякував він чарівникові і повертається назад. А той дід опинився вже на дорозі другого королевича і питає, куди він їде. Той розповів про все. – Підожди, – каже дід, – може, я тобі якось зараджу. На тобі килим. Як розстелиш його і скажеш: «Неси мене туди й туди!», він понесе тебе, куди тобі треба. Подякувавши дідові, повертається додому другий брат. А чарівник отой опинився вже на дорозі наймолодшого брата. Питає його, куди й навіщо він їде. Той розповідає. Каже дід: – Може, я тобі допоможу. На тобі оце яблучко. Воно має таку силу, що коли хто вмиратиме, то як скуштує його – відживе, одужає. Бере він те яблуко, вертається назад. І з’їхались разом королевичі в одному місці. Показують один одному свої дарунки. – Ану, – каже один, – подивимось в люстро, що наша панна тепер робить. Подивились вони, а та помирає. Засумували брати, середущий і каже: – Сідаймо ж на килим і везімо швидше оте цілюще яблуко. Посідали вони на килим і наказують йому: – Неси нас туди й туди! Килим знявся вгору і привіз братів аж на самий двір їх улюблениці-панночки. Прийшли вони до неї. І тільки-но молодший притулив до її губ яблуко, вона враз одужала. Тоді показали вони їй свої дарунки. Вона каже: – В люстерко можу не дивитися, килимом не буду літати, а яблучко мені для здоров’я потрібне. Хто його приніс, за того піду. І справили вони весілля.