 Розмовляли одного разу вовк з вовчицею. – Погано тобі, вовче, живеться, – каже вовчиця. – Чому? – дивиться на неї вовк. – Ти все по кущах ходиш, від людей ховаєшся. – Гм, – пробурчав вовк, – але ти також від людей ховаєшся… – Ні, я де хочу, там і ходжу, і ніхто мене не бачить. – Брешеш ти, голубонько! – не погоджується вовк. – Тебе бачать люди так само, як і мене. – Вір – не вір, я правду кажу, – відповідає вовчиця. Покрутив вовк головою та й каже: – Коли так, то давай перевіримо. Я заховаюсь у кущах, а ти йди у поле. Побачим: помітять тебе люди чи ні? – Добре, – каже вовчиця, – подивимось! Пішов вовк у кущі, а вовчиця вийшла у поле. Побачили її орачі і почали гукати: – Вовк, вовк!.. Бий вовка! Почув це вовк у кущах, що його згадують, і дременув у ліс. Біжить та й думає: «Цікаво: вовчиця в поле вийшла – і нічого, а я в кущах сидів – і мене побачили!..» Догнала його вовчиця, запитує: – Ну, що, чия правда? Віддихався вовк та й каже: – Твоя правда. Нічого не скажеш!.. Якби не перевірив, ніколи б не повірив.