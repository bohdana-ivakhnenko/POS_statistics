Був собі коваль, та такий бідний, що на ковадлі спав і обценьками покривався. От і вирішив він записать свою душу нечистому. Нечистий і каже: – Добре, що ж ти хочеш за свою душу? – Я хочу, щоб у мене був повен глечик грошей і щоб цілий рік вони не убували, скільки б я їх не брав. Лукавий і каже: – Добре, будеш мати гроші, а через рік я прийду по твою душу. От приніс коваль повен глечик грошей, заховав у бодню, а трохи взяв у кишеню та й почимчикував гуляти. Гуляв день, ніч, аж не зоглядівся, коли й рік пройшов. Іде якось він, а лукавий скік до нього на плечі та й каже: – А! Тепер ти мій. А коваль йому: – Твій, але пожди до хати, я дещо жінці скажу. – Добре, – погодився чорт. Коваль ввійшов у хату, посадив лукавого на лаві, та ніхто його не бачить, ані він сам, і вийшов з хати та ну знову гуляти. Лукавий ждав-ждав, а далі хотів встати з лави та йти за ним. Коли смикнеться – аж не можна встати. Давай він рватися од лави, термосує, аж глина летить, мало хата не розвалиться. А жінка злякалась, кинулася з хати та до чоловіка: – Що ти таке посадив на лаві, що мало хати не розверне? Іди та прийми його звідти. Коваль прийшов і каже: – А що, будуть знов цілий рік гроші в глечику – то пущу. Лукавий і каже: – Будуть. Він взяв та й пустив. От знов грошей доволі. Знов коваль гуляє, веселиться, аж незчувся, коли й рік минув. Іде він собі дорогою, а лукавий скік йому на плечі та й каже: – Тепер ти мій. – А твій, – каже коваль, – але пожди, посидь отут у моїм городі на груші, а я на час ввійду в хату та з жінкою попрощаюсь. – Ну, йди, та не барись. От коваль посадив лукавого на груші, а сам знов пішов гулять-веселиться. Коли біжить жінка: – Що це ти посадив на груші? Одна була така славна грушка, а тепер зовсім пропаде, так щось її трусить. Вже грушки обсипались, листя облетіло і гілля поламалось, вже аж коріння вивертає. Прийшов коваль та й каже: – А що, будуть знов цілий рік гроші – то пущу. – Будуть, будуть, тільки пусти. От він взяв та й пустив. Знов є гроші – знов гуляє коваль, аж поки рік не виходить. Лукавий знов явився та й каже: – Тепер ти мій. – А твій, – каже коваль. – Ну, ходім у дорогу. – Ходім. Ідуть вони на греблю, а був уже вечір, та так місячно. От від коваля тінь і видно на землі, а біс питає: – Хто це з тобою йде? – А це мій брат, – каже коваль. – То він візьме мене? – А візьме, – одказує. – Ну, змилуйся, сховай мене. – А куди я тебе сховаю? – Ну, хоч у калитку. – Добре, лізь в калитку. От біс і сховався в калитку. А коваль міцно зав’язав її та й кинув у воду. Чорт утопився, а коваль вернувся та живе й досі.