Жив колись на світі парубок Іван. Коли йому засіялися вуса, задумав оженитися. Та найфайніший легінь без кавалка поля, коня і корови не вартий торби з січкою. Отож пішов на ярмарок і купив лошачка. Носив йому свіжої трави, напував криничною водичкою і чекав, аби лошачок виріс у доброго коня. Лошачок підріс, а в легіня – ні фіри, ні плуга, ні борони. Пішов Іван до пана: – Прийміть мене на службу. – Добре,– каже пан,– служи коло коней. Зайшов парубок до стайні. А там було багато візників – таких злих, як пси. Вони чомусь не злюбили хлопця від першого дня. Вибрали старих і найнехарапутніших коней, сказали: – Пуцуй! Іван чистив коней удень і вночі, але вони ніяк не радували око. І візники покликали пана: – Адіть, які брудні його коні. Най собі йде звідси... Пан крикнув: – Ти, ледацюго, не видиш, як люблять моїх коней інші форналі?– Взяв гарапника, відшмагав Івана й пригрозив: – Коли мені не будуть вилискувати люстерком, так спишу тобі шкіру, що посинієш! Іван не їв, не спав – робив, як чорний віл. А форналі крадькома кидали порохів на його коней, мастили їх гноєм. Потім знову покликали пана. Той подивився і знов побив парубка. Гірко стало Іванові. Пішов сумний до свого лошака, сів собі на жолоб і задумався. – Чого сумуєш, приятелю? – Як маю веселитися, коли пан побив мене за те, що у всіх інших форналів коні чистіші від моїх. – Не журися, я тобі пораджу, що треба робити,– каже хлопцеві лошак.– Відріж трохи із моєї гриви і зроби собі щітку. Іван зробив щітку із гриви лошачка й почистив нею своїх коней. Вони аж засвітилися. Пан подивився, усміхнувся й відлупцював інших форналів. – Ви, ледацюги, не видите, як треба пуцувати моїх коней? І завтра я прийду на вашу голову! Пап бив їх щоднини. Якось форналі гнали коней до річки і здибали стару-престару бабу. Вона спитала їх: – Чому у вас такі сипці? – Пан б’є, бо наші коні брудніші від Іванових. Баба мовила: – Купіть мені червоні чобітки, і я вас навчу, що треба робити. Форналі купили червоні чобітки і пішли вночі до баби, А вона сказала: – Шепніть своєму панові, що Іван може дізнатися, чому Сонце так весело сходить і сумно заходить. Він піде світ за очі й не повернеться. Тоді матимете спокій... Форналі прийшли до пана й почали брехати: – Паночку, Іванко дуже мудрий. Він може дізнатися, чому Сонце так весело сходить, а сумно заходить. Пан покликав Івана й питає: – Скажи, чому Сонце завжди весело сходить і сумно заходить? – Звідки мені знати? – Не бреши, мусиш знати! Іди собі й доки не дізнаєшся, то не повертайся, бо заб’ю на місці. Іван подумав: «Аж тепер той пан вкоротить мої дні!» – Чого ти знову зажурився, приятелю? – спитав лошачок.– Говори, яка біда спіткала. Коли хлопець розповів, лошак його втішив: – Не журися, підемо до Сонця. Вирушили в дорогу. Ішли днину, другу, а на третю Дійшли до двох берестів, які зчепилися гіллям й так били один одного, аж листя летіло. Нахилилися до хлопця: – Куди їдеш, легіню? – До Сонця. – Чого? – Дізнатися, чому весело сходить, а сумно заходить. – Спитай його, доки ми тут будемо ще битися, – Спитаю. Пішли далі. Ішли день, другий, а на третій здибали якусь жінку, що виганяла в терня каченят. – Куди їдеш, легіню? – До Сонця. – Чого? – Дізнатися чому весело сходить, а сумно заходить. – Спитай його, доки я ще буду виганяти з терня каченят. – Най буде... Пішли далі. Ішли день, другий, а на третій прибули до річки, через яку вів золотий міст. Тільки ступили на той міст, як закричала риба: – Куди їдеш, легіню? – До Сонця. – Чого? – Дізнатися, чому весело сходить і сумно заходить. – Спитай його, доки я ще буду тримати міст на своїх плечах. – Добре, добре...– пообіцяв хлопець. Вони перейшли річку й опинилися під височезною горою. Піднімалися день, другий, а на третій вийшли до кришталевого палацу. До них вибігла жінка в рожевій хустині. То була мати Сонця. Вона з тривогою сказала: – Ой, тікайте звідси, бо як мій син прийде на обід, то з вас лишиться тільки жменька попелу. Іван розповів їй про свою біду, що привела його до Сонця. – Ну, коли так, то лізьте під лаву, я розпитаю сина про все,– сказала господиня і заховала їх. Вкотилося Сонце. – У моїм палаці е якась людина?– спитало одразу. – Ні, сину... Тобі люди вже, мабуть, привиджаються... Сонце їло, пило, а мати сиділа і розповідала: – Знаєш, цієї ночі мені снилися усілякі сни. Якийсь динний чоловік спитав: «Чому твій син усе весело сходить а сумно заходить?» Я не знала, що йому казати. Сонце засміялося: – Я весело сходжу, бо далеко виджу. Як тільки покажуся, із синього моря виринає чарівна красуня. Вона мені сміється – я радію, кличе мене – я йду. І цілий день милуюся нею. Увечері дівчина зникає з-перед моїх очей, і мені стає сумно. Мати спитала ще: – Скажи, сину, чи ще довго будуть битися ті берести, що ростуть при дорозі? – То не берести, а два брати б’ються вже тисячу років. І вони ніколи не перестануть битися, бо дуже збиткувалися над своїми рідними: на старість їсти не давали, сорочки не прали, а перед смертю вигнали слабих на зелену пашу. – І ще мені приснилася жінка, яка виганяє з терня каченят. Коли вже їх вижене? – Ніколи. То не каченята, а її бідні діти. Вона їх погубила: їстоньки не давала, спатоньки не клала, сорочечок не прала. Буде їх доти виганяти, поки я не згасну на ясному небі. Мати Сонця каже: – Приснилася й риба, яка тримає на собі золотий міст. Питала, доки ще тримати. – Триматиме доти, поки не скине в річку першого подорожнього, що ступить на міст. Сонце пообідало, поцілувало маму в руку та й рушило далі. Іван і лошачок вилізли зі схованки, подякували файно і спустилися з гори. Дійшли до річки й чують голос риби: – Що сказало Сонце? – Мовчи,– шепнув лошачок.– Скажеш тоді, коли міст перейдемо. Іван накрив долонею рота і аж на тому березі повів: – Сонце сказало, що ти доти триматимеш міст, поки не скинеш в річку першого подорожнього. – Та це ж ти був отим подорожнім! Якби я була знала! Ой-ой-ой!– забідкалася риба. Коло терня жінка запитала: – Ну, що казало Сонце? – Воно відповіло, що то не каченята, а твої діти у корчах. Ти їх погубила: їсти не давала, спати не вкладала, сорочечок не прала. Тепер їх маєш виганяти з терня, доки світ буде світом. І жінка заплакала гарячими сльозами, а Іван із лошачком помандрував далі. Як дійшли до берестів, ті перестали лупцювати один одного – теж спитали: – Що казало Сонце? Будете вічно битися, бо збиткувалися колись зі свого тата й мами. На старість їсти не давали, сорочок не прали, а перед смертю вигнали слабих на зелену пашу. Берести ще дужче рвали на собі листя. Іван прийшов до пана й розповів, чому Сонце так весело сходить і сумно заходить. – Можеш служити далі,– каже пан. Але хлопець почухав потилицю: – Не буду більше служити. Мені треба женитися. І пішов до свого лошачка. – Я хочу засватати оту дівчину, про яку казало Сонце. – Коли так, то вирушаймо знову. Та не забудь узяти із собою пилу, сокиру й довгий мотуз,– порадив лошачок. Ішли сім днів і сім ночей та й дійшли до моря. – Гов!– вигукнув лошачок.– Ми вже там, де треба. Зроби хатку біленьку як сніг. Іван засукав рукави і збудував таку гарну хату, що в ній і цісар не соромився би жити. – А тепер,– мовив лошачок,– прив’яжи до дверей мотуз і сховайся у корчах. Кінець мотузка тримай добре. Як дівчина зайде – смикни, і двері запруться, а сам підходь, тримаючись мотуза. Коли Сонце зайшло, із моря вийшла дівчина і така-така файна, що ні пером її не опишеш, ні пензлем не намалюєш. Зайшла в білу хатку. Іван цього й чекав. Він сіпнув за мотузок і зачинив за нею двері. Дівчина злякалася і почала кричати: – Пусти мене! – Ні, рибонько, не пущу,– промовив Іван, увійшовши в хатку.– Мусиш бути мені за дружину. – Тобі? У мене ж закохане Сонце, і я маю любити його. – Я теж люблю Сонце і буду йому вірним. – Коли так, бери мене за руку і веди до нього – най нас благословить. Іван одружився. Вони живуть донині у злагоді й щасті. Щоранку стоять на березі моря і Сонце зустрічають, а ввечері його проводжають.