Був собі один бідний чоловік. Дуже вони з жінкою бідували. Пішов той чоловік у ліс по гриби. Підійшла до нього в лісі якась баба. – Що ви тут робите? – питає баба. – Збираю гриби. Баба каже: – Ви бідний чоловік. Нате вам ці три горіхи. Як прийдете додому, розбийте їх і не будете більше бідний. Але дасте мені за ці горіхи те, чого у вас тепер нема. Погодився чоловік. Приходить він додому і не каже жінці нічого, а пробує, що з тих горіхів буде. Розбив один горіх – і купа золота з'явилася! Б'є другий горіх – друга купа золота! Б'є третій – третя купа! – Жінко, тепер ми будемо жити, бо грошей у нас є досить. Але за ці гроші я маю дати те, чого в нас тепер нема. Так я з бабою домовився, котра мені горіхи дала. Жінка каже: – То добре. Як нічого в нас нема, то нічого й не дамо бабі. А через якийсь час народилася в них дівчинка. І така красива, що на світі такої більше нема. Аж тепер вони здогадалися, що мають дати бабі. Минуло років із десять. Той чоловік зробився великим багачем. Дівчинка вже виросла велика. А тут і баба прийшла. «Згодилися ви дати те, чого не мали, то я й беру те, чого тоді не було. Беру вашу дівчину». Взяла баба дівчину й пішла. А та баба була чарівниця. Це вже дванадцяту дівчину вона від людей узяла. І нічого ті дівчата в неї не робили. Баба була день дома, а на другий кудись пішла. І сказала вона дівчатам: – Тут є багато кімнат, і ви можете усі кімнати подивитися, лиш у таку-то кімнату не заглядайте. Одного разу пішла баба, а новенька дівчина думає: «Подивлюся я і до тої кімнати». Відчинила двері, а там лежить та сама баба. Лежить мертва. Дівчина зачинила двері і нікому ні слова не каже. А баба прокинулася. Вона знала, що та дівчина бачила її мертву, і питає дівчину: – Що ти бачила в тій кімнаті, як дивилася туди? – Нічого не бачила і не дивилася. Баба добре знає, що дівчина дивилася, а дівчина ніяк не хоче признатися. Коли баба вмирала на добу, то її легко було зробити мертвою й на рік. Треба було тільки переставити свічки: ту, що стояла у баби в ногах, поставити в головах, а від голови поставити свічку в ноги. Боялася баба, що дівчина комусь розкаже про неї, і зробила її німою. Та відвела дівчину в ліс і лишила. А тим лісом їхав цар і забачив дівчину. – Ану, йди подивися, що за дівчина там сидить, – каже він кучеру. Той пішов до неї та й питає: – Чого ти тут сидиш? – Тихо. – Звідки ти? – Тихо. – Чого мовчиш? – Тихо. Кучер вернувся і каже цареві: – Вона нічого не говорить. Мабуть, німа. А красива, що в світі такої я ще не бачив. – Іди приведи її сюди, – каже цар. Кучер пішов, узяв дівчину за руку й привів. Як забачив цар таку красу, то не міг очей відвести. «Най вона й німа, але візьму її за жінку», – думає цар. Привіз її цар додому, оженився та й живе з нею. І через рік такого вона гарного хлопчика мала, що в світі такого більше не було. А баба-упириця, в якої вона перше жила, прийшла вночі до царського дому та зарубала хлопчика, а мамі його помастила писок кров'ю. Узяла зарубаного хлопчика і пішла. Встає рано цар, дитини нема, а жінка в крові. Зібралися міністри і вирішили, що то вона з'їла дитину. Але цар сказав: «Нічого я їй за це не зроблю, бо люблю її». І простив їй. Через рік знову народився хлопчик. І знов прийшла баба-упириця й зробила все, як перше. Встає рано цар – дитини нема, а жінка змащена кров'ю. «Ну, – думає цар, – це вона знов дитину з'їла». Але прощає і на цей раз. На третій рік знайшовся в них ще один хлопець. І з ним сталося те саме, що з двома першими. Встав рано цар – дитини нема. І жінка змащена кров'ю. А люди кажуть йому: – І ви вимащені. Тут цар розсердився. Не доста того, що вона їсть дітей, то ще й йому давала їсти! Судити її! Суд присудив: утопити цареву жінку в гарячій смолі. А баба-упириця приходить і питає її: – Що ти бачила в тій кімнаті? Кажи, бо зварять тебе у смолі. – Нічого не бачила, – каже вона. (Баба зробила так, що з нею жінка говорила, хоч для всіх була німа). Ведуть жінку до ями зі смолою. А чарівниця йде за нею, і ніхто не бачить її, крім засудженої. – Кажи, що ти бачила, бо зараз укинуть тебе в яму і згориш у смолі, – каже баба. – Нічого не бачила. Коло ями читають присуд: «Таку й таку вкинути в яму зі смолою за таку-то провину». А баба знов питає: – Кажи, що бачила. – Нічого не бачила. І баба повірила їй та й крикнула, щоб усі чули: – Не кидайте її в яму, бо то я винна. Я зарубала дітей і змастила їй писок кров'ю. Ніхто не бачив бабу, лиш усі чули її голос. І засуджену не вкинули в яму. З того часу вона почала говорити. І розказала людям: – …Баба-чарівниця сказала, щоб я не дивилася в одну кімнату. А я заглянула, але нічого не побачила там. Баба думала, що я там щось бачила, і онімила мене. Баба все це чула і лишила царицю, бо повірила, що та нічого не може про неї розповісти. Після того молода цариця гарно жила з чоловіком. І мали вони багато дітей. Може, й тепер ще живуть.