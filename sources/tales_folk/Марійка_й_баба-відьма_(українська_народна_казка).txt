Був один дід Монька, що носився злегонька і мав червоні постольці… Розповідати казку чи ні? Розповім. У ній, звичайно, правди, як у решеті води. Але слухати можна. То послухайте… В одного чоловіка вмерла жінка. Але перед смертю покликала до себе дочку, дала їй ляльку і сказала: – Дивися, Марійко, аби вона була чистенька, годуй її хлібцем, а як прийде якась жура, порадься з лялькою. Матір поховали. А ненько привів мачуху з двома дівками. Вона незлюбила Марійку за те, що вона завжди прала сорочечку ляльці та годувала її хлібцем. Одного разу старша вишивала, а менша панчохи плела. Мачуха каже падчерці: – Поклади в піч трісочку… Дівчина поклала. Трісочка спалахнула, швиденько згоріла, і вогонь погас. У хаті темно-темно. І мачуха говорить: – Треба, діти, принести вогню, бо так нам зле сидіти… Старша відповіла: – Я не піду за вогнем – мені видно від голки. І менша не мовчала: – Я теж не піду – мені видно від глиць. Мачуха – на Марійку: – Ти в усьому винна, іди за вогнем! – Куди я піду? – Куди очі дивляться! Витрутила дівча за поріг, Марійка ледве встигла прихопити ляльку. Надворі дощ, темрява. Марійка йде та й плаче, бо їй дуже холодно. Раптом глип – а перед нею стоїть чорний вершник, на чорному коні, з чорною зброєю в руках. Дівчина затремтіла і трохи не впала. Але пішла далі… Не встигла Марійка відійти десять кроків, як перед нею гейби з-під землі виріс білий вершник, на білому коні, з білою зброєю в руках. Ноги підкосилися, дівчина аж присіла. Та встала й пішла далі. Довго йшла. Нарешті глип – світло. Підійшла й помітила: то за парканом, на городі світяться голі черепи. Дівчина зомліла від страху. Але несподівано щось загриміло, залускало. Вибігла стара баба, аж язика вивалила. – Ади, сама прийшла в мої руки! – Мене мачуха прислала за вогнем, – каже їй Марійка. – Ну, ходи, ходи зі мною, я дам тобі вогню!.. Марійка пішла з бабою. А як підійшла до воріт, баба мовила: – Отворіться, ворота! Залізні ворота відсунулися. Підійшла до берези, що виросла коло воріт. – Ти, березо, Марійку не бий. Але якщо буде тікати від мене, то вибий їй очі. Стали перед хатою – із чорними стінами й червоними вікнами. Коло дверей сидів чорний кудлай з червоними очима. Він загарчав і кинувся на дівчину. Баба заступилася за неї: – Ти, песику, нічого не кажи Марійці, бо вона, ади, зі мною. Як буде тікати, тоді інше діло – покусай її… Увійшли до хоромів. Там був величезний чорний кіт з червоними очима. Він кинувся до дівчини й почав її дряпати. Баба заступилася: – Ти, котику, сиди собі тихо. Ади, я її веду. Аби-сь тоді дряпав, коли буде тікати від мене. Увійшли до хати. Баба гукнула наймичку: – Дівко-чорнявко, давай їсти! Дівчина-чорнявка поставила на стіл цілий баняк борщу, дванадцять курчат і збанок вина. Баба висьорбала борщ, пролигнула дванадцять курчат і випила збанок вина. Потім сказала наймичці: – Ти, дівко-чорнявко, дай цій дівчині три грінки хліба і поведи її в пивницю, най перебере там пшеницю й мак. Аби до ранку все було готово. Як не зробить, то я її з'їм! Марійка гибіла від страху. Баба вилізла на піч, а наймичка повела дівчину в пивницю. Марійка гірко заплакала. Годувала свою ляльку хлібом, витирала сльози і приповідала: – Що маю робити? Баба мене з'їсть! Лялька їй відповіла: – Не плач, Марійко, й не журися. Лягай собі спати. До ранку все буде готово – зроблено так, як треба. Лялька вийшла надвір і покликала: – Гей, ви, миші польові, ану, збігайтеся сюди, бо тут сталася біда! Миші позбігалися й питають: – Чого це ти, лялько, покликала нас? Лялька показала на купу пшениці, перемішаної з маком, і сказала: – Адіть, пшеницю у зубок – і в куток, а мак – також так, тільки в другий закут. І все треба зробити до ранку. Польові миші кинулися одні до пшениці, а інші – до маку. Зернятко за зернятком, позносили пшеницю і мак на дві окремі купи, як був розказ ляльки. Уранці стара відьма прийшла до пивниці, роздивилася. – Ади, яка ти жвава, – похвалила Марійку. – Та я тебе не випущу звідси… – Я ж прийшла до вас позичити вогню, – нагадала дівчина. – Дам тобі, не журися, такого вогню, що шкварчати будеш, – розсердилася баба і сказала наймичці: – Розпали вогонь, я її підсмажу… Стара пішла на роздобенди, а наймичка розклала у печі великий вогонь. Марійка так плакала, аж миналася. Потім зняла з голови турпаник і дала його наймичці: – Візьми собі цю хусточку… Мене все одно спалять. Наймичка пов'язала оту хусточку, подивилася в люстерко і аж підскочила з утіхи. – Ти добра, Марійко, як рідна сестра. Я не лишу тебе у біді. І наймичка дала їй грані у горщечку, хліба, солонини, пирогів і коновку води. «Ну, – подумала Марійка, – чия відвага, того й перемога». І вийшла до хоромів. Котюга скочив, як скажений, почав її дряпати. Та дівчина сказала йому: – Ти, котику, не дряпай мене, я дам тобі смачненький пиріг. Котюга почав їсти, а вона – на подвір'я. – Гав-гав-гав! – казився чорний псисько з червоними очима. Дівчина сказала: – Ти, песику, ліпше кусай хлібець, а не мене. На!.. Псисько почав їсти і навіть не дивився на Марійку. Побігла з двора. Береза враз зашелестіла – аж зашипіла від злоби і вже хотіла хльоснути її по очах. Марійка попросила: – Не бий мене, берізонько. Ади, я принесла коновку води, аби твоє полити коріння. І вилила воду під березу. Дерево зашелестіло весело. Марійка – до брами. – Отворися, брамонько. Я помащу тобі завіси, аби-сь не скрипіла. Підійшла і помастила. Брама отворилася, а на кожному слупі запалилася головня. Марійка вхопила зі слупа головню, вийшла на дорогу й побігла додому. А тим часом баба повернулася зі своїх роздобендів і сказала наймичці: – Ану, веди ту дівчину, я хочу її підсмажити. – Вона вийшла до хоромів. – Нащо ти її пустила? – Бо дала мені шовкову хустку. Я служу вам сім років, а ви мені ніц-нічого не дали. Баба вийшла до хоромів: – Котику, де дівчина? – Вибігла надвір. – Нащо-сь її випустив? – Бо дала мені смачний пиріжок. Я служу вам, відколи живу, а ви мені ніц-нічого не дали. Баба – надвір. – Кудлаю, ти пропустив ту дівчину і не роздер її? – А нащо було роздирати, коли вона дала мені хліба? Я вам служу все життя, а ви мені ніц-нічого не дали. Баба – до берези: – Березо, ти не вибила тій дівчині очі, коли вона проходила? – Ні. – Чому? – Бо вона, адіть, полила мої корені водою. Я стою тут зроду, а ви мене ні разу не полили. Баба кинулась до брами: – Брамо, ти отворилася перед тою дівчиною? – Так. – Чому? – Бо вона змастила солониною завіси, а ви їх ніколи не змащували й дьогтем. Баба так злютилася, що одразу трісла на чотири кавалки. Марійка повернулася додому й розпалила мачусі вогонь. А та зварила борщику горнець, і на цьому казочці кінець.