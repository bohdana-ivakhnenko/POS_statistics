 Як жив собі дід та баба, і розвели вони семеро овець, і сучка-позвонка, баба-поговорка, коничок-ступачок. От раз підійшла Меланка, то дід заставив бабу, щоб вона наварила вареників. А сам пішов щедрівників шукать. Іде, коли дивиться – ідуть вовки. А він їм і каже: – Ой ви, дітки, ідіть до мене щедрувать. То тоді ці вовки пішли за ним і прийшли до хати та й почали щедрувать: Сучка-позвонка, Баба-поговорка, Коничок-ступачок. Винось, діду, вівцю. Крутивсь, вертівсь дід. Нічого не поробиш, треба нести. Виніс дід вівцю. А вони знову почали співать. Співали вони так, доки дід всіх овець не повиносив. І так вони співали, поки поїли всіх. Тоді доходе ряд до баби. Не оддав дід баби, а сам узяв добрий кийок і побив вовків.