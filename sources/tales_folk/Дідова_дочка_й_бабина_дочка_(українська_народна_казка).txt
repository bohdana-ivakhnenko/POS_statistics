 Був собі дід та баба і мали собі дочку. Ото чи довго пожила баба, чи ні – чує, смерть прийшла. А як умирала, то своєму чоловікові казала: – Як умру, чоловіче, а ти будеш женитися, то гляди – не бери тої вдови, що біля нас живе з дочкою, бо вона тобі буде жінкою, а нашій дитині не буде матір'ю! – Добре,– відказав чоловік,– не буду брати не то її, а й ніякої,– і женитися не буду. Поховав дід бабу і похорон відправив та й живе собі сам. А трохи згодом пішов раз селом та й зайшов до тієї вдови, що жінка не веліла її брати. Тоді чоловік казав: «Не буду женитися ні з якою», а то й забув, що казав. Забіг, побалакав і удову до себе запросив. А вдова зраділа й каже: – Я вже давно цього ждала! А незабаром і одружитися умовила. Усю худобу забрала і до діда жити з дочкою помандрувала. Ото живуть усі вкупі – дідова дочка й бабина. Що ж – як мати рідненька, то сорочка біленька, а мачушине добро, як зимне тепло. Дуже баба не любила дідової дочки: сказано, як мачуха,– усе гризе голову. Та й діти між собою часто сваряться, надто бабина дочка: звичайно, як зведенята,– у них ніколи ласки нема. Оце було як підуть на досвітки, то дідова дочка пряде, а бабина знай цілу ніч гуляє, і не раз так бувало, що, гарцюючи, і мички попа-лить. А йдуть додому вранці та дійдуть до перелазу,– бабина дочка й каже до дідової: – Дай,– каже,–мені починки, сестрице, я подержу, поки ти перелізеш. – Добре,– каже,– сестрице, на! От поки дідова дочка перелазить, а бабина дочка, узявши починки, побіжить додому і матері набреше, що дідова дочка цілу ніч гуляла і мички попалила. – А я пряла і додому поспішала. Бачите, матусю, яка вона ледача! Дідова дочка црийде додому, а мачуха почне її бити і дідові виказувати: – Твоя дитина ледащо – не хоче робити, а ти не хочеш учити! Та що вже мачуха не вигадувала, як з дівчини бідолашної не знущалась, а їй усе байдуже: робить собі мовчки. Та й добре роби – біда» і не роби – біда. Дід свою рідну дочку жалував, а бабу з її дочкою аж досада брала, як це бачили. І почали вони вдвох радитися, як би дідову дочку витурити з дому, щоб її не було. Ото й почала баба дідові гризти голову: – Твоя дитина ледащо – не хоче нічого робити, тільки все гуля та спить. А ти ще й жалуєш, ти б лучче, ніж мав жалувати, то найняв де-небудь, може, що й було б з неї! – Де я найму її? – каже дід. – Веди куди хочеш, а щоб дома не була. Докучила баба своїми словами дідові, аж до живих печінок допекла, бо щодня одно товкла: «Веди!» – та й годі. Нічого було робити дідові: треба вести, хоч і жалко. Зібралися й пішли. І зайшли у великий ліс. Дочка дідові й каже: – Верніться, тату, додому, я й сама піду, десь найду собі роботу та й наймуся. Лучче людям робити, ніж мачусі годити. – Добре,– каже дід. Попрощався і повернувся додому. А дівчина пішла собі. Йде та йде великим лісом. Коли стоїть яблунька,– та вже так бур'яном заросла, що її й не видно. От і каже та яблунька: – Дівонько-голубонько, обчисть мене, доглянь мене,– я тобі у великій пригоді стану! Дідова дочка закотила рукави, обполола яблуньку і пісочком обсипала. Всяке діло хоче, щоб коло нього панькались. Яблунька подя-кувала, дівчина пішла далі. Схотілося їй пити. Вона підійшла до криниці, а криничка їй говорить: – Дівонько-голубонько, вичисти мене,– я тобі у великій пригоді стану! Дівчина обчистила криничку і пісочком обсипала. Криничка їй подякувала. Пішла дівчина далі. Коли біжить такий поганий собака та й каже: – Дівонько-голубонько, обчисть мене, доглянь мене,– я тобі у великій пригоді стану! Дівчина заходилась, обчистила, собака сказав: «Спасибі, дівонько!» Вона пішла далі. Коли стоїть піч, і така облуплена, а біля неї глина лежить. Піч каже: – Дівонько-голубонько, обчисть мене, обмаж мене,– я тобі у великій пригоді стану! Дівчина замісила глину, полізла у піч, обчистила, обмазала. Піч їй подякувала. Дівчина пішла далі. Йде та йде,– зустрічає її жінка та й каже: – Здоровенька була, дівчино! Дівчина відказала їй: – Доброго здоров'я! – Куди ти йдеш, дівчино? – питає жінка. А дівчина й каже: – Іду, щоб де найнятися. – Наймись у мене,– сказала жінка. – Добре,– відказала дівчина,– наймусь. – У мене,– каже жінка,– невелике діло, аби ти вміла зробити те, що я скажу. – А чому ж не зумію? – каже дівчина.– Раз мені покажете, Тіточко, а вдруге і сама знатиму. Прийшли додому, де та жінка жила. От жінка й каже: – Ось що, дівчино: оце тобі казани, то ти рано-вранці і увечері нагрій окропу і вилий у корито, і борошенця туди всип, і замішай,– тільки гляди, щоб не гаряче було, а тільки тепленьке. Стань на порозі, двічі свисни, то до тебе позлазяться гадюки, ящірки, жаби і всякий звір. Ти нагодуй їх, вони й порозлазяться, куди кому треба. Дівчина сказала: – Добре, тітонько, так робитиму, як ви мене навчили. Де руки та охота, там скора робота. Зараз увечері затопила піч, приставила окропу, нагріла трохи, повиливала в корито і борошенця туди всипала й замішала. Стала на порозі, двічі свиснула,– як почали злазитись гадюки, ящірки, жаби і всякий звір, та кожне до корита! Понаїдались усі та й порозлазились. І так цілий рік дідова дочка там служила і робила те, що їй хазяйка казала. Очам страшно, а руки роблять. А як кінчився рік, то та жінка й каже дівчині: – Ось що, дівчино: оце вже сьогодні рік, як ти в мене. Коли хочеш, то й другий будь, а не хочеш, то як хочеш: ти мені добре робила, спасибі тобі! Дівчина подякувала хазяйці за хліб, сіль і за все та сказала: – Хочу додому. Спасибі вам, паніматко! Хазяйка каже їй: – Піди ж вибери якого хочеш коня й воза. А сама наготовила їй повнісіньку скриню всякого добра і випровадила до лісу ту дівчину. Тоді попрощалися. Сама вернулась додому, а дівчина поїхала собі. Ото їде дідова дочка повз ту піч, що вона обмазала, коли гляне – аж повнісінька піч пирогів. Піч і каже: – Дівонько-голубонько, на тобі оці пироги за те, що ти мене прибрала, спасибі тобі! Дівчина подякувала, і тільки що під'їхала, а пироги так і пороснули у возик. Піч заслонилась, а дівчина поїхала далі. Ото їде та їде, коли дивиться,– аж біжить собака і несе намисто, таке добре та гарне, ще й шліфоване. Тільки прибіг до возика та й каже: – На тобі, дівонько-голубонько, за те, що ти мені у великій пригоді стала! Дівчина взяла, подякувала і поїхала, радіючи. От їде, і так їй схотілося пити! Подумала: «Заїду до тієї кринички, що я чистила, то, може, там нап'юсь». Заїхала, дивиться – повнісінька криничка води, аж через верх ллється, а біля неї стоїть золоте барильце й кухлик. І каже криничка: – Напийсь і собі набери барильце, та й кухлик візьми! Стала та дівчина пити – аж вода така добра, що й зроду такої не пила. Набрала повнісіньке барильце додому, та й кухлика не забула і поїхала далі. Коли стоїть яблунька – і така хороша, що не можна й сказати: на ній яблучка срібні та золоті, і рясно-рясно! Яблунька й каже: – Дівонько-голубонько, на тобі ці яблука зате, що ти мене обчистила. Дівчина сказала: «Спасибі!» – та під'їхала під яблуньку, а яблучка так й пороснули у возик. Приїхала та дівчина додому та й гукає: – Ідіть, тату, забирайте добро! Вийшов дід із хати, дивиться, аж дочка його. Він зрадів, побіг до неї та й каже: – Де ж ти, дочко, була? – Служила, тату,– каже дочка.– Зносьте добро! А добра ж то – повнісінький віз, іще й намисто добре! Стали зносити – то гарне, а то ще краще! Побачила баба, що стільки дідова дочка навезла усякої всячини, і напалася на діда: – Веди та й веди і мою дитину, куди свою водив! Ото як докучила дідові, щодня це кажучи,– сказано, заздрість бабу взяла,– то він врешті сказав: – Нехай убирається, поведу. Попрощались і пішли з бабиною дочкою. Зайшли у ліс. Дід і каже: – Іди ти, дочко, а я повернусь додому. – Добре,– відказала бабина дочка. І розійшлися: дівчина у ліс пішла, а дід додому. Йде бабина дочка лісом, коли стоїть яблунька та й каже: – Дівонько-голубонько, обчисть мене, то я тобі у великій пригоді стану! Дівчина відказала: – Оце чорт не видав, буду руки каляти. Ніколи мені! Іде бабина дочка далі, коли стоїть криничка, така зарощена, та й каже: – Дівонько-голубонько, обчисть мене, я тобі у великій пригоді стану! – Оце лиха година розносила вас із своїм чистінням! Мені треба йти скоренько,– сказала та дівчина та й пішла далі. Іде повз ту піч, а піч і каже: – Дівонько-голубонько, обмаж мене, я тобі у великій пригоді стану! – Та нехай тебе лиха година маже, не я буду мазатися! – сказала бабина дочка, дуже розсердилась і пішла далі. Коли біжить собака – такий поганий, що гидко й глянути, та: – Дівонько-голубонько, обчисть мене,– я тобі у великій пригоді стану! Дівчина поглянула та й каже: – Оце бісів батько тебе не видав, такий поганий, а щоб я коло тебе руки кал яла... А щоб ти не діждав! – І пішла далі, лаючись. Зустрічає її та сама жінка, що дідова дочка у неї служила, та й каже: – Здорова була, дівчино! Дівчина відказала: – Доброго здоров'я, тітко! – Куди ти йдеш? – спитала жінка. А бабина дочка й каже: – Та йду, тітко, щоб де найнятися. А жінка каже: – Наймись у мене, дівчино! – Добре, тітко,– каже дівчина.– А яке ж у вас діло? – Та в мене діло невеличке, дочко, аби ти зуміла робити,– сказала жінка. – А чому не зумію,– сказала дівчина.– Ви мені раз розкажете, а вдруге сама знатиму. – Ось що, дівчино,– каже жінка,– яка твоя робота: оце тобі казани, вранці-рано й увечері нагрій окропу, та щоб не гарячий був, а лише тепленький, вилий у корито, замішай борошном, тоді стань на порозі, двічі свисни,– тільки не бійся,– то до тебе позлазяться всякі звірі, і гадини, і жаби, та наїдяться і порозлазяться, куди кому треба. А що, зумієш так зробити, дівчино? – Зумію,– відказала дівчина. Ввечері бабина дочка затопила піч, а як закипіли казани у ключ,– мов грім загримів, бо казани великі були. Тоді дівчина набрала борошна мірку й всипала туди та й замішала не пійло, а лемішку та й висипала у корито. Сама стала на порозі, свиснула двічі... Прилізли гадюки, жаби, ящірки і всякий звір. Ото кожне до корита – та ухватить та й вивернеться. І так усі чисто попеклись. Тоді бабина дочка бачить, що всі понаїдались і повивертались та не встають, та пішла до хазяйки й каже: – Що це у вас, тітко, така чудна скотина, що наїлись, та полягали, та й не встають? – Як не встають? – крикнула хазяйка з ляку та стрімголов на двір... Побачила, що неживі, ухватилась за голову та в крик: – Що ти наробила! Ти їх попекла! І лаяла, і плакала, та нічого не помогло. Потім поскладала печеню в скриню і замкнула. А як скінчився бабиній дочці рік, то вона дала коня шолудивого, воза поламаного, поставила скриню з гадюками печеними і випровадила дівчину в ліс. Яка робота, така й плата! Поїхала бабина дочка додому та й не знав, що матері везе. Їде бабина дочка, радіючи, що в неї буде те, що в дідової дочки є. Доїздить до тієї кринички, і дуже їй схотілося пити. Дивиться – як на те ж криничка: вода так і ллється. Вона туди стрімголов кинулась, а криничка закрилась та й каже: – Е, дівонько-голубонько, не хотіла в пригоді стати – мене причепурити, то не будеш і води пити! Заплакала дівчина та й поїхала далі. Доїздить до яблуньки, а на ній так рясно яблук, що ніде курці клюнути, та такі гарні – срібні та золоті. Дівчина каже собі: «Піду хоч яблучок струшу, матері гостинця повезу». Тільки що підійшла, а яблучка – скік угору, аж на вершок. Яблунька й каже: – Е, дівонько-голубонько, не хотіла мене прибрати – не будеш з мене яблучок зривати! Заплакала бабина дочка та й поїхала далі. Коли дивиться – аж біжить собака і несе на шиї разок намиста доброго, ще й шліфованого. Кинулась дівчина за тією собакою, щоб відняти намисто, а собака й каже: – Е, дівонько-голубонько, не хотіла мені у пригоді стати – не будеш від мене намиста брати! Та й побігла собі. А бабина дочка знову заплакала та й поїхала додому. Приїхала у двір до батька та й гукає: – Ідіть, тату, заберіть речі! Дід і баба вибігли з хати, дивляться,– аж дочка приїхала. Дуже обоє зраділи, ухватили її в хату, унесли й скриню. Ото як відчинять, подивляться,– аж там самі жаби, гадюки! Вони в крик: – Дочко, що це таке? – І полякались обоє. Тоді бабина дочка стала розказувати, що їй було, а баба з дідом слухають. А як розказала вона все те, то баба сказала, жалуючи: – Мабуть, твоя така доля, що куди не підеш, то золоті верби ростуть! Сиди лучче дома та не рипайся, бо та добра привезла, а ти гадюк! Іще добре, що хоч жива прийшла. Отак вони собі живуть і хліб жують. Коромислом сіно возять, оберемком воду носять! Дідова дочка пішла заміж та й поїхала собі і живе добре, а бабину ліниву ніхто не бере.