 Одна перепеличка, що вивела в пшениці дітей, повернулася раз до свого гнізда, а діти в плач та й до неї: – Мамо! – кажуть, – нам уже тут не жити. – Чого це? – питає перепелиця. – Господар цього лану приходив сюди з сином та й наказав йому назавтра сусідів запросити, аби пшеницю косити... – голосять перепелятка. – Коли так, – каже стара, – то й до голови пусте собі не беріть, бо хто на сусідів надіється, того лани можуть нежаті та некошені зимувати. За кілька днів повернулася знов перепелиця до гнізда, а діти знов розповідають: – Мамо! – кажуть. – Знов тут приходив господар з сином, як того разу. – Та що казав? – Казав так: не треба нам, сину, на сусідів надіятись, але завтра самим до пшениці братись! Так він казав. – Коли ж так, – каже стара, – то треба нам скоріше виноситись, бо: "Хто сам на себе уповає, у того лан не перестигає".