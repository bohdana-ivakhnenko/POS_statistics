В однім селі був дідич. І винаймив той дідич файного хлопця, щоби був у него за кучера, щоби возив його бричкою. Але той хлопець був дуже хитрий, міг перехитрити любого дідича. А дідич собі думав: «Е, це простого бідняка хлопець. Він у школу не ходив і письма не знає. Але він файний з лиця, і мені не буде соромно їхати з ним, куди треба». Одного разу пан захотів їхати на прогулянку. І сказав пан до кучера: – Артемку, упряжи тройку, я хочу на прогулянку поїхати. Сів пан у бричку, Артем ліци в руки. Їдуть полями, степами. Милується дідич природою. Поїздили, помилувався дідич та й каже: – Артемку, вертаймося вже додому. – Е, пане, полюбуйтеся ще лісом. До вечора ще далеко, встигнемо ще додому вернутися. – Най буде, – каже пан. Завозить Артемко пана далеко в ліс. Пан дивиться навкруги – такі файні дерева. Буки, сосни, смерічки. Не може намилуватися пан. Каже Артемко панови: – Удалася вам природа лісова? – Дуже файна, – відповідає пан Артемкови. – Але ви ще не виділи тут у лісі чортів. Зараз будете видіти. А дідич жахнувся. – Е, – Артемку, – сказав дідич, – то страшні потвори. Я про це читав у книжках. Нам з цим не здибатися. – Та що з того, – сказав Артемко, – коли вони в цім лісі находяться. Та той перший, що нам покажеться, то не страшний. – А я й цего не хочу видіти, – сказав дідич. – Хочте, не хочте, а все одно він мусить з нами стрінутися. Хіба би ви мені заплатили. – Та скільки ти хочеш? – Сто дукатів. Подав дідич Артемкови сто дукатів. – Вивози́ мене з лісу. А Артемко не токма не вивозив, а в ще глибший ліс везе пана. І переходить напоперек дороги чорт. Як уздрів пан живого чорта, рогатого, з хвостом, так стрясся з жаху. – Артемку, рятуй мене. – Порятую, але давайте мені, пане, в руку двіста дукатів. Пан подав гроші, Артемко забив їх у кишеню і об’їхав чорта другим боком. Аж тут найстарший диявол появився. Сказав Артемко до дідича: – Отут нам обом погибель. А дідич каже: – Артемку, ти ще зможеш урятувати себе й мене. Я тобі перепишу частину поля свого. – Не хочу вашого поля. Дайте свою дочку за мене. – Та я би дав, але чи вона схоче за тебе? – Я вже трохи договорився з нею, але вона боїться вас. Казала мені не раз, що «як тато дозволить, то я готова піти за тебе». А тепер ви мені підпишіться на оцій картці, а я їй дам прочитати. І вона врадується, та й я врадуюся. Не дуже хотілося дідичеви підписатися, за простого фірмана свою дочку дати. Але що робити, мусів підписатися, бо вздрів велику покусу на себе. Артемко підпис до кишени, коні обернув і помчали назад до двору дідича. Заскочив Артемко до світлиці дідичевої дочки, подає записку панночці в руки та й каже їй: – Тато твій підписався, що дає тебе заміж за мене. Зраділа панська дочка, бо Артемко їй був файний. Але дідич з того часу засмутився. Не хоче віддати за Артемка свою дочку. Бо до дідича приїха́ють паничі від інших дідичів. Хочуть висватати його дочку. А дідич був зависливий, хотів збивати маєтки, а не за Артемка бідного дочку давати. Догадався Артемко та й штрик у світлицю до свеї панночки. – Віддай мені ту записку. Вона подала. А через два місяці приїхає із четвертого села дідицький син із своїми старостами до цего дідича сватати дочку. Закликає їх дідич у світлицю, гостує їх файно, кличе свою дочку. Дочка не дуже хоче йти. Але де їй подітися, як тато сказав: – Сідай отут, коло цего свого нареченого. Вона сказала: – Я ніколи в світі не виділа цего нареченого. Я вже маю нареченого. Дідич каже: – Котрого нареченого маєш? – А того, що він вас возить у тройці. – Того Артемка? – Того, того, тату. – Та ти про него не говори, я його й видіти не хочу. Не роби мені встид межи панами. Сказав один дідич-староста: – Ану введіть того Артемка, вашого кучера, най я подивлюся на него. Дочка сказала: – Я його введу сама. Побігла вона до Артемка в конюшню. – Іди, Артемку, борзо за мною. Артемко врадувався, побіг за панночкою. Вона його ввела у свою світлицю, перебрала його файно у панське вбрання, взяла його попід ручки і ввела в татову світлицю, там, де були старости. Та й сказала: – Люди добрі, можете собі їхати, відки приїхали, бо я собі маю нареченого. А цей Артемко був у сто раз кращий від того, що прийшов у старости. Тоді старости сказали до дідича: – Отак, пане, силуваним оком не надивитися. Ми не змушуємо вашу дочку, як не має волі. Але пан тріснув кулаком по столови, що аж склянки попереверталися. – Я приказую, і так має бути, як я сказав! Артемко витягає з кишени записку і подає гостям у руки читати. Гості прочитали та й сказали панови: – Та ж ви, пане, підписалися дати свою дочку за цего вашого кучера заміж. Нічого вам уже тут нав’язувати. Бувайте здорови. Пан улютився, прогнав Артемка з палати, а дочка за Артемком пішла, бо дуже його любила. Артемко привів дівчину до свеї бідної хатини та й заплакав гірко. – Великий сором мені, моя панночко, перед тобою, що ти з таких палат та пристала прийти до меї бідної хатини. І статок у мене в хаті, і недостаток. То є що їсти, то нема що їсти, буває й так. А вона сказала йому: – Як ми будемо любитися, то ми собі наживемо всього, що нам буде потрібно. Зрадів бідний хлопчина її словам, обіймив її, обцілував та й сказав їй: – Будемо щасливі! Повінчалися вони двоє, жиють. Бідно жиють. Він був сиротою. Але велика в них любов була. А дідич перепитується, як вони жиють, у людей. І люди доказують дідичеви: – А звикле, пане дідичу, як у бідних людей. Є й статок і недостаток. Але любов є в них та й радість. Забанував дідич за свею донькою, жалує, що прогнав її з двору. Перебрався на старця, прийшов до тої бідної хатини та й проситься на ніч. – Прийміть мене ночувати, молоді ґазди. – Приймемо, вуйку, вас, чому би не приймили? Ви з котрого села будете? – А ген з того села, з Перлівки. – Ми й не чули про таке село. То, видко, далеко, – сказали молоді ґазди. – То аж з другого повіту, то не з вашого повіту. – Розгортайтеся, вуйку, та будете як домашній. Молода жіночка розіклала ватру в печи, варить їсти. Зварила, поклала на стіл. Бідненька їда. Борщик пісненький, барабуля немащена. – Будьте ласка, сідайте за стіл разом з нами їсти. Сіли всі троє. Покуштував «вуйко» тої їди та й поклав ложку. А вони двоє так їдять смашно, що не мож надивитися. Та все цілуються та й обіймаються. А «вуйко» дивиться на них, та й покотилися йому сльози з очей. Та й собі подумав: «Та ж у мене в хаті всякі випіка́нці, всякі ва́рі. І моя дочка їх так смашно не їла, як оцего пісного борщику їсть». І жаль його взяв, та й каже він їй: – Знаєш, дочко, що я за оден? – Скажете, вуйку, то буду знати. – Та я твій рідний тато, котрий прогнав тебе із твого двору, бо не хотів тебе дати за цего Артемка. Прощай мені, моя дочко, і ти, зятю, прощай. Я согрішив дуже перед вами, бо я не давав вам побратися. Розгорнувся пан у хаті Артемка, скинув з себе те лабундя, умився. І тоді вони пізнали обоє, що це дійсно в них у хаті дідич, котрий їх розгонив. Сказав він їм: – Діти мої, я вас забираю до себе. І діти погодилися піти. І пішли з ним. Передав дідич зятеви своє ґаздівство, і ґаздують вони по нинішній день.