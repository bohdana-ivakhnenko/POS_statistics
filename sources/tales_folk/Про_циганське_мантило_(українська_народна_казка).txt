Жив де не жив, циган. Він не хотів робити, любив лише обдурювати панство. Якось сказав синові: – Ходім, може, знайдемо ще якогось дурня. – Ходім, тату. Вийшли за село і здибають пана: той їхав кудись бричкою разом зі старим дідичем. Бричка зупинилася. – Як ся маєш, цигане? – Добре, паночку. – З чого живеш? – Та з мантила, паночку. – З якого мантила? Ану покажи нам своє мантило, цигане. – Нема, паночку. – А де воно? – Удома лишив. – А далеко живеш? – Та не дуже. Двадцять четверта хата, як іти понад берегом від Савчиного Василя. – То побіжи борзо й принеси мантило. – А ви не дали б, паночку, одного коня? Мій бахур приніс би мантило одним скоком. Пан, не думаючи довго, каже: – Розпрягай коня, але щоб твій бахур вернувся раз-два, бо нам треба їхати до міста. Циганчук сів на коня і поскакав, куди веліли очі. Його довго не було. Панисько почав сердитися. Тоді циган ударив себе по чолі: – Ой-йой! Який я дурень! – Чому, цигане? – видивився пан. – Та я ж забув сказати тому бахурові, де лежить мантило. Голова вже стара й дурна, паночку. – Що будемо робити? – Дайте другого коня. Наздожену і скажу йому, де-м сховав мантило. – Най буде, цигане. Біжи, бо час іде. Циган сів на другого коня і полетів, як вітер. Потім оглянувся й гукнув: – Запрягайтесь, паночку, самі, а ваш тато най тручає бричку. І пани лишилися посеред дороги, а циганисько погнав так, що тільки дим та нитка за ним.