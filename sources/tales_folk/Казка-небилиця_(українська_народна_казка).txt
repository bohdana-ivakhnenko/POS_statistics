 Був собі дід та й баба – мали курочку чорненьку – знесла яйце біленьке. Прийшла припусничка, з’їла до кусничка: дід журиться, баба журиться.  Приходить пацюк до діда, питає його:  – Ой дідоньку, дідоньку! Кілько я до тебе приходив – ще ти так ніколи не журився!  А дід йому на тото:  – Ой пацюченьку, пацюченьку! Був тут дід та й баба. Мали курочку чорненьку – знесла яйце біленьке. Прийшла припусничка – з’їла до кусничка. І дід журиться і баба журиться.  А пацюк відповідає:  – Ну, то я буду рохкати!  Ліг він під пліт – рохкоче. А пліт до нього:  – Ой пацюченьку, пацюченьку! Скільки ти під мене лягав – ще ти ніколи так не рохкотав!  Повідає пацюк:  – Ой плотоньку, плотоньку! Був тут дід та й баба, мали курочку чорненьку – знесла яйце біленьке. Прийшла припусничка, з’їла до кусничка. А дід журиться, і баба журиться, і я рохкочу.  А пліт каже:  – Ну, то я буду хитатись!  Хитається пліт, аж тут сідає на нього сорока, говорить:  – Ой плотоньку, плотоньку! Відколи я на тебе сідала, ще тебе ніколи таким не видала!  А пліт одказує:  – Ой сороченько, сороченько! Був тут дід та й баба, мали курочку чорненьку – знесла яйце біленьке. Прийшла припусничка, з’їла до кусничка. І дід журиться, і баба журиться, і пацюк рохкоче, і я хитаюсь.  А сорока мовить:  – Ну, то я собі ногу зломлю!  Зломила собі ногу. Прилітає над воду – вода до неї обзивається:  – Ой сороченько, сороченько! Відколи ти мене пила – ще ти собі ніколи ногу не зломила!  А сорока до неї:  – Ой водонько, водонько! Був тут дід та й баба. Мали курочку чорненьку, знесла яйце біленьке. Прийшла припусничка, з’їла до кус-ничка. І дід журиться, і баба журиться, і пацюк рохкоче, і пліт хитається, і я собі ногу зломила.  А вода каже:  – Ну, то я зроблюся червоною.  Зробилася вода червоною. Аж тут приходить попова кухарка з коновками воду брати, дивиться – вода червона. Вона й питає:  – Ой водонько, водонько! Відколи я тебе брала, ніколи ти червоною не бувала.  А вода повідує:  – Ой кухарочко, кухарочко! Був тут дід та й баба... Мали курочку чорненьку – знесла яйце біленьке. Прийшла припусничка, з’їла до кусничка. І дід журиться, і баба журиться, і пацюк рохкоче, і пліт хитається, і сорока собі ногу зломила, і я червоною зробилась!  А кухарка каже:  – Ну, то я коновки порозбиваю!  Та й з тим гримнув коновками до землі! Вертає додому. А там попадя варила обід для попа – галушки в котельчику. Несе вона той котельчик з галушками через хату та до кухарки :  – Ой кухарочко, кухарочко! Кілько ти по воду ходила, а ще ти ніколи коновок не розбила!  А кухарка повідає:  – Ой попаденько, попаденько! Був тут дід та й баба. Мали курочку чорненьку – знесла яйце біленьке. Прийшла припусничка, в’їла до кусничка. І дід журиться, і баба журиться, і пацюк рохкоче, і пліт хитається, і сорока собі ногу зломила, і вода червоною зробилась, і я коновки розбила.  А попадя каже:  – Ну, то я котельчик з галушками насеред хати вержу!  Та й бевх котельчиком насеред хати. Аж тут надходить піп – та до попаді:  – Ой попаденько, попаденько! Кілько ти галушки варила – ще ти ніколи котлика не збила!  А попадя до нього:  – Ой попоньку, попоньку! Був тут дід та й баба. Мали курочку чорненьку, знесла яйце біленьке. Прийшла припусничка, з’їла до кусничка. І дід журиться, і баба журиться, і пацюк рохкоче, і пліт хитається, і сорока собі ногу зломила, і вода червоною зробилась, і наша кухарка коновки розбила, і я горнець з галушками вергла насеред хати!  А піп тоді:  – Ну, то я свою хату запалю!  Вхопив головешку, вибіг та й запалив хату.