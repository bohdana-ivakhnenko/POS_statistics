Давно-давно були такі мухи, що від них люди вмирали. І чорт видумав тютюн. Як запалиш його, то муха до людини не наближається. Засіяв чорт тютюном ціле поле. Їде тим полем чоловік, а чорт кричить: – Ей, чоловіче добрий, чого тут їдеш? Тут мій посів. Та підходить до чоловіка й каже: – Вгадай, що це за бур’ян я посіяв. А чоловік зроду не бачив тютюну і не знає, що це. Чорт каже: – Даю тобі строк до завтра. Як завтра не скажеш, що це за бур’ян, то вб’ю тебе. Приїхав чоловік додому і зажурився. Завтра має його чорт убити, бо він не знає, що то за бур’ян. Іде Іван дорогою і журиться. А назустріч йому баба. – Чого ти, Іванку, зажурився? – Біда, бабусю. Їхав я сьогодні полем і заїхав у якийсь чортівський посів. Не знаю, що там чорт посіяв, а він сказав, що як і завтра не буду знати, то вб’є мене. Баба каже: – Іване, дай сто карбованців золотом, то скажу тобі завтра, що то за бур’ян. – Добре, дам. Іде баба на другий день на те поле і починає виривати посіяний чортом бур’ян. А чорт біжить та й кричить: – Бабо, що ж ти робиш?! Це ж я посіяв тютюн. – Що за тютюн, – питає баба, – що робити з ним? А чорт їй каже: – Ти ж знаєш, що є такі мухи, від яких люди вмирають. А як пустиш дим від цього тютюну, то всі мухи тікають. Приходить баба додому і каже Іванові: – Як підеш у поле, то кажи чортові, що то тютюн. Що дим з нього відганяє мух. Пішов Іван у поле, а чорт питає: – Ну, Іване, що це за бур’ян? – Це тютюн, – каже Іван. – Нащо цей тютюн? – питає чорт. – А від тих мух, що кусають людей. – Добре, – каже чорт, – як угадав, то йди додому. Іван прийшов додому і заплатив бабі сто карбованців. І відтоді люди знають тютюн.