Це сталося ще тоді, коли на Буковині не було лісу без вовка, що крав овець із кошар, і села без корчмаря, який пускав на людей горілчану ману. Між двома селами стояла велика корчма. Її господар файно говорив з гуцулами, але мав дідьчу душу: як уднину когось не обдурить, то цілу ніч трясе його пропасниця. Коли був ще бідний – не боявся, але коли випасся на людському карку – не міг очей заплющити: йому снилися опришки, що збігали на конях із гір і перевертали у його корчмі все догори дном. Одного дня узяв торбу з грішми і несе до банку. Його наздогнав фірою опришок. – Куди, газдо? – Та до міста, Мошку. – Візьми мене і сховай на фірі, бо довкола шибають опришки. Вони не люблять корчмарів. – Добре, Мошку. Лягай там коліньми догори. Опришок накрив корчмаря веріткою і соломою. їхали, скільки їхали, коли раптом: – Пр-р-р, коники, бо опришки онде. Чуєш, корчмарю, нас уже чекають. Як маєш гроші, то давай сюди, бо все відберуть та ще й кафтан тобі полатають. – Мудра порада, газдо,– обізвався корчмар з-під соломи і подав торбу з грішми. – Будуть питати, то скажу, що везу дзвони до Сучави, а ти, Мошку, ані мур-мур. Чуєш? – Де би я не чув таку добру пораду? їхали, скільки їхали, коли знову: пр-р-р! – Хто ти є? – кричить опришок чужим басом. – Бідний гуцул, паночку ласкавий,– відповідає він уже своїм голосом. – Що везеш на фірі? – Дзвони до Сучави. – А гроші маєш? – Ні, вельможний пане. – Брешеш! Задурно не везеш – тобі заплатили. Ану, давай гроші, бо зараз тобі дзвони амінь заспівають. – Помилуйте хрещену душу, паночку... – Не милую! Гроші!.. – Ой-йой, пане, не вбивайте! – і опришок плеще по драбах, стогне і підстрибує. – Нате, паночку, тільки пустіть, даруйте життя,– кричить він нарешті та й гепає торбою із грішми об сідальце. – А чому раніше не давав?– і трась батогом по колесі. – Ой-йой-йой! – А тепер послухаємо, чи голосні дзвони везеш до Сучави,– опришок підняв сідальце і – ге-еп Мошка по самих колінах! Корчмар, з якого вже геть чисто вивітрилась душа, відповів тремтячим голосом: – Бам-м-м! Опришок – трах його по руках! А Мошко: – Бум-м-м! Нарешті опришок лупнув його по пиці, а той – тоненьким жалісливим голосочком: – Дзі-і-інь! – Файні дзвони везеш, чоловіче. Щасливої дороги... – Дякую. Проїхали ще кавалок дороги. Опришок став, прогорнув солому і виполошив звідти корчмаря, як зайця з капусти: – Вилізай, Мошку, і йди геть до дідька, бо як ще нас здибає такий геп-трах-бах, то ні тобі, ні мені вже не допоможе ніяке бам-бум-дзінь. Корчмар зліз із фіри, як півтора нещастя. – Ой, удавився дідько торбою з грошима! Як їх забрати, чоловіче? – Знайди опришка, попроси файненько, може, що віддасть. – Ой, боюся, газдо! – і корчмар опустив вуха, як лопух у спеку.– Може, й ти підеш зі мною? – І я боюся, Мошку. У того опришка дуже тяжка рука: як ударить, то п’ять слідів робить, а де вдарить – трава не росте. Іди вже ти сам: де відвага, там і щастя! Корчмар зійшов з дороги на чотири вітри і на п’ятий шум.