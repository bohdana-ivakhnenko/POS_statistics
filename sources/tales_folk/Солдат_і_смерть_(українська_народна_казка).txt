Прослужив солдат у царя тридцять три роки, і вийшла йому одставка. Дав йому цар три копійки, він і пішов собі. Йшов, йшов, аж перестрівають його три старці. – Сотвори, служивий, милостинку! – Нате. Вийняв копійку і оддав. Трохи згодом перестрівають його ще три старці. – Сотвори, служивий, милостинку! – Нате. Оддав і другу копійку. Під вечір вже ще три старці просять. – Сотвори, служивий, милостинку! – Нате. Оддав і третю копійку. Іде та й думає, що це воно буде, що роздав останні три копійки. Аж ось ще йдуть три старці. – Створи, служивий, милостинку! – Нате. Скинув шинелю й оддав. – Ну, – кажуть старці, – чим тебе, служивий, нагородити, що ти з останнього милостиню сотворив? Проси у нас три просьби. – А що ж я, – каже, – буду просить? Як задумаю, щоб гроші в кармані були; щоб люльку не накладать і не закурювать, а як загадаю, щоб сама готова була; та щоб була торбинка така, що я про що не подумаю, зараз щоб там і було. – Добре, служивий, іди собі з Богом. Ото сказали та й зникли, наче їх тут і не було. От солдат пройшов трохи: «Дай, – дума, – подивлюсь, чи не збрехали». Засунув у кишеню руку – так і витяг жменю грошей. Сів ото спочивати, витяг люльку, аж вона вже й куриться. – Е, – каже, – і це добре! Покурив, покурив та так, не гасячи, у кишеню засунув, вона сама і погасла. Дивиться, летить пара качок; він розшморгнув торбину та: – А в торбинку! Так ті качки туди і загули. От приходить він у місто, а у тому місті та в багатого купця був дім такий, що у ньому ніхто не жив, бо там завелись чорти. Він до того купця: – Що даси? Я, – каже, – можу вигнать чортів. – Як, – каже, – виженеш, я тебе до смерті догодую. Ото нагодували його, напоїли, пішов він на ніч у той дім. Тільки опівночі чує, щось стукотить-гримить, поміст лопнув, вилазить чорт. – Чого ти? – питає солдат. – Я тебе з’їм! Солдат торбинку розшморгнув та: – А в торбинку! Як крикне, так той чорт туди і загув. Зашморгнув його там солдат та вже бив-бив! Давай той чорт проситись: – Пусти!.. Внукам, – каже, – і правнукам закажу сюди ходити!.. Пустив його солдат. От уранці повів він того купця в той дім, і стали там жить. А прийшлося тому солдатові вмирати, він і наказує: – Положіть зі мною безпремінно оцю люльку і торбинку. Ото поклали йому те все, поховали його, приходить він на той світ. Дивиться – пекло, він і убравсь туди. Зараз кілочки забиває, амуніцію свою розвішує: – Що, – питає, – горілка є? – Є. – Тютюн є? – Є. – Огонь є? – От рай, так рай. Ходить по пеклі, муштрується. Аж ось приходить той самий чорт, що він його на цім світі бив, та як побачив його, як заголосить: – Це ж той самий, що мене колись бив!.. Він нам і тут життя не дасть: треба його якось вижити! Так чорти вже й злякалися. Повиходили з пекла, а його там самого зачинили. – Що ж, братці, давайте мірятися; кому випадає – облупим того та шкуру на бочку натягнем, як на барабан, ударимо, то, може, він і вискочить. От вимірялись, облупити якого випало, натягли шкуру, як ударять, а солдат: – Ах, у поход, у поход! За амуніцію та з пекла, а чорти вскочили та й заперлись там. От ходить він по тому світу, ніде нема йому пристановища, аж стрічає його святий Петро. – Іди, – каже, – в рай, там тебе давно ждуть. Пішов солдат, де-то там той рай у Бога; Бог і поставив його коло свого палацу на варті. Ходить він, аж іде смерть. Солдат до неї: – Бабусю, чуєш? Ти це куди? – До Бога, служивий. – За чим? – Та спитати, що мені на землі робити. – Почекай тут, я піду спитаю. Приходить перед Бога. – Прийшла, – каже, – Боже, смерть, питає, що їй на землі робити. – Хай, – каже Бог, – морить самих старих людей три роки. От він вертається та й згадав: «А там же є у мене брати, вона і їх умертвить». Виходить та й каже: – Велів Бог, щоб ти три роки самі старі дубки гризла. От через три роки знов смерть іде, питається: – Пожди тут, я піду спитаю, – каже солдат. Приходить до Бога. – Прийшла, Боже, смерть, питає, що їй робить. – Скажи, щоб три роки мертвила самих середніх людей. Він і роздумавсь: «Адже у мене там, може, племінники є». Вийшов та й каже: – Сказав Бог, щоб ти три роки гризла самі середні дубки. – Спасибі, служивий. – Та й пішла. Ото через три роки знову смерть прийшла, та така худа! – Спитай, служивий, що мені ще робити? Він пішов. – Прийшла, Боже, смерть, питає, що їй робить. – Хай, – каже Бог, – мертвить самих маленьких дітей. Він і згадав, що у нього є онуки, виходить та й каже: – Сказав Бог, щоб ти ще три роки гризла самі молоді дубки. Подякувала смерть і пішла. Через три роки приходить, а солдат і не углядів її, вона й проскочила сама до Бога. Як прийшла – то й розжалілась, за що її Бог голодом карає. – Це він тобі все брехав! Піди його самого ще раз умертви. От вийшла вона до солдата та й каже: – Подавай душу! А солдат розшморгнув торбинку та: – А в торбинку! Вона у неї і вскочила. Він зашморгнув її там та й закинув у болото.