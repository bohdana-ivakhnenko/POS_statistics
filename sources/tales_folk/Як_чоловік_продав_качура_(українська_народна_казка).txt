Жили собі чоловік і жінка. У них не було ніякого маєтку – жили з того, що собі зароблять. Одного року жінка вигодувала файного качура і задумала продати. Сказала чоловікові: – Понеси, чоловіче, качура на ярмарок, бо тут треба грошей на всякий закид. Поніс бідний качура у місто, продав за п’ять лей. Але коли вертався додому, проходив попри став. А там було багато жаб. Вони повисували голови з води і почали кричати: – Дев’ять... дев’ять... дев’ять!.. Чоловік зупинився, видивився на них і промовив: – Брешете, дурні жаби! Я вторгував за качура не дев’ять, а тільки п’ять лей. І кинув каменем у воду, аби жаби замовкли. Але вони знову показали голови і зарепетували: – Дев’ять... дев’ять... дев’ять!.. Неборака сперечався доти, що витягнув з-за пояса гроші й шпурнув їх у воду: – Нате, порахуйте, як не вірите! Жаби знову затихли на хвильку, а потому загаласували: – Дев’ять... дев’ять... дев’ять!.. Чоловік махнув рукою: – Як не вмієте рахувати, то віддайте гроші. А жаби своє: – Дев’ять... дев’ять... дев’ять!.. Жаби і не думали повертати леї, що кинув у воду. Неборака постояв на березі й подався додому без качура і грошей. Чоловік і жінка й далі жили з того, що собі зароблять.