Жили колись на світі багач зі багачкою. Вони завжди ходили сердиті, невдоволені, а були такі скупі, що їли цілий рік калину з кулешею і кислиці. Наймита, що робив на них від світанку до півночі, годували пісною мандебуркою. Дітей у них не було, зате в пивниці за трьома замками висіла торба, повна золота. Минули роки, і багачисько зістарівся. Лежав дні і ночі на голих дошках і думав про смерть. Боявся її, як заєць бубна, бо знав, що таким скупердягам радуються чорти в пеклі. Але найбільше його лякала думка про те, що він залишить своє золото і хтось його розтринькає. «Що ж робити?» – бідкався стариган. Довго він думав і нарешті таки придумав. «Я передам його чортові, – сказав сам до себе. – Це буде хабар – най не чіпляється до мене в пеклі. Потім якось видурю назад…» Однієї темної ночі, коли надворі блискало і гриміло, багач взяв торбу із золотом і подався до глибокого яру. За ним пішов крадькома і наймит, який знав, що господар має десь запропастити гроші. Став багач на високий гнилий пень, а коли блиснуло, підняв торбу вгору і крикнув: – Це тобі, чорте! Загриміло, а наймит тим часом проговорив: – Тобі, дідьку, торба, а мені – золото! Минуло ще кілька хвилин. Знову заблискало, і знову багатій крикнув: – На тобі, чорте, золото! Пам’ятай про мене. Знову загриміло, і знову наймит сказав: – Не руш, чорте! Торба твоя, а золото – моє! Коли блиснуло ще раз, скупердяга шпурнув торбу в яр і загорлав на весь ліс: – Бери собі, чорте! Колись порахуємось. Загриміло, а наймит закричав: – Не руш, дідьку! Торба твоя, а золото – моє! Старий вернувся, сопучи, додому. Ліг на дошки, три дні ще полежав і задубів. Його поховали. Багачка не схотіла більше тримати наймита, і він став жити в своїй бідній хатині. Першої ночі після похорону багатія, коли наймит тільки почав засинати, хтось постукав у шибку, і почувся голос: – Забери своє золото, бо мені потрібна торба. У наймита волосся дибом стало. Він засунув голову під рядно і ледве дихав від страху. Другої ночі хтось знову постукав у шибку і прохрипів: – Гей, ти, волоцюго, забери своє золото, бо моя торба почала вже гнити… Наймит цілу ніч хрестився, якось дочекався ранку і потім цілий день стояв на колінах перед образами. Але це не допомогло, бо третьої ночі хтось сердито ударив кулаком у шибу, серед хати посипалося золото. Більше дідько не приходив. Наймит зібрав гроші, купив собі новеньку торбу, постоли і топірець… На цьому казочці кінець.