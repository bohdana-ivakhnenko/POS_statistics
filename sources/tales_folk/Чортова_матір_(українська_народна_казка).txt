Було два брати: один багатий, а другий убогий. Так той убогий на багатий вечір поніс вечерю до багатого. – Приніс я, – каже, – брате, до тебе вечерю. А той каже: – Понеси її к чортовій матері. Вийшов він надвір, заплакав, пішов собі. Іде понад лугом, а його зустріча дід. Він іде та плаче, а дід і пита: – Чого ти, – каже, – плачеш, чоловіче? Він став йому розказувать. – Отеє носив до брата вечерю, а він послав мене к чортовій матері, та не знаю, де її шукати. – Іди, – каже, – отсією стежкою і дійдеш до кладки, до кладки дійдеш, там станеш та свиснеш. Гляди, вискочать, візьмуть тебе і що даватимуть, так ти не бери, а проси – буде баран ходить по хаті – проси, щоб барана тобі дали. Прийшов той та свиснув коло кладки. Зараз чорти вискочили, увели його, а чортова мати й пита: – Чого ти прийшов? – Я, – каже, – приніс вечерю. Вона забрала ту вечерю, а його повела до золота та срібла. – Бери, – каже, – скільки хочеш собі золота, срібла. Він не схотів: – Дайте мені, – каже, – отого барана. Вона дала йому барана. Він узяв і пішов додому. Приходить він додому, ліг спати і коло себе барана поклав. Кинувся ранком і злякався – де те багатство набралося! Зразу забагатів. Убрався і пішов до церкви. Побачив його у церкві брат і каже: – Десь когось обікрав, брате. Забагатів – так прибрався. Він (менший брат) йому нічого не сказав, вийшов із церкви та давай його просити до себе в гості. Той приїхав до його у гості і злякався, що бідний так забагатів. – Боже мій, – каже, – вже й мене, – каже, – покрив багатством. Увійшов у хату, той садовить його їсти. Він і їсти не хоче, розпитує: – Де ти взяв, з чого ти, – каже, – забагатів? Він йому каже: – Се мені чортова мати дала. Жінка багатого зараз його покликала: – Нумо їхать, – каже, – додому. Приїхали. Вона заходилась: понапікала хліба, понаварювала. – Неси, – каже, – чоловіче, й ти вечерю до неї. Він узяв, поніс до неї вечерю. Зустріча його баба й питає: – Куди ти, – каже, – ідеш? Він каже: – Понесу до чортової матері вечерю. Вона витягла клубок валу, дала йому й каже: – Іди ж ти за клубком. Клубок котитиметься, то й ти за ним іди. Клубок прикотився до хати чортової матері, чоловік прийшов за ним і пішов у хату. Його чортова мати питає: – Чого ти, – каже, – прийшов до мене? Він каже: – Я, – каже, – приніс до вас, бабо, вечерю. – Ну, йди ж, – каже, – я тобі за сю вечерю заплачу. Повела вона його до золота, набрав він мішок, насилу підняв. Приносить додому мішок золота, кинув з плечей через поріг додолу, а сам упав і луснув.