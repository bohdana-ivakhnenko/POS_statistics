Одному шевцеві дуже захотілося побачити світу. От він помандрував, куди очі дивилися. Ішов день, два, три, а на четвертий – став, бо дуже зголоднів. Увійшов до хати якогось газди. Там якраз сідали до обіду. Господар спитав гостя: – Ти хто будеш? – Ремісник. – Який? Може, кравець? Швець собі подумав: «Як відповім, що не кравець, то він, може, і їсти не дасть». Тому відповів: – Та кравець… – О-о, коли так, то сідай обідати, а потім дам тобі роботу,– втішився газда. Швець сів до столу і поїв за трьох косарів. Після обіду газда показав сувій сукна й питає: – Що може вийти з того? Швець розгорнув сукно, поміркував і каже: – Буде два великих, а один малий... – Ні, думаю, вийде ледве один великий і один малий... – Не говоріть так, газдо, я то ліпше знаю. Господар затявся: – Я теж не є дурний... З цього сукна вийдуть лише два сардаки: один великий, а другий малий. – А я думав, газдо, про три міхи, бо я є той кравець, що шиє мішки, а не сардаки. – Мені мішків не треба! – накинувся на шевця господар. Той вийшов за ворота і рушив додому: доста йому зі світу!  – різновидність верхнього одягу.