Принесла кицька мишеня і каже кошеняті: – Ось тобі, грайся, учись миші ловити, – та й пішла. Кошеня торкнуло лапкою мишку раз, удруге. Лежить мишка і не поворухнеться. Схопило легенько зубами, а мишенятко: – Ой, ой! Мені ж боляче! Кошеня розціпило зуби, а лапою мишку тримає. – Відпусти мене, – просить мишенятко. – Не можу, – каже кошеня, – мене мама буде сварити. – Моя теж сваритиме, якщо я не прийду. – То твоя мама, а то – моя! Вона буває дуже зла, як розгнівається, – каже кошеня. – А що ти зі мною зробиш? – Повчусь, як миші ловити, а тоді мама прийде, скаже, що робити. – Хіба так вчаться? – пропищала мишка. – А як? – дивується кошеня. – А так: я буду тікати, а ти наздоганяй – як у квача грають. – Це цікаво, – погоджується кошеня. – І дуже весело, – пропищала мишка. – Я як до трьох долічу, ти зразу ж мене відпускай. І тільки кошеня відняло лапу, мишка шусть – і нема. Як вітром здуло. Лаяла мама-киця кошенятко. Вуха нам’яла, щоб пам’ятало кошеня науку.