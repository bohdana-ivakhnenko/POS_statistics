Один бідний русин вдень і вночі робив, але ні до чого не міг доробитися. А біда йде – біду й веде: в чоловіка здохла конячина. Потім коло хати впав і пліт. А в сусідстві з русином жили крамар і корчмар. Ті гендлярі, як не стало плота, вже й сміття кидали на його город, до того занапастилися на бідного сусіда. Але біда, як кажуть, навчить розуму. Думав русин, як йому залатати дірки в гараздах, та й собі придумав: почав збирати сміття в бочки. Наповнив дві бочки, написав на них «Королеве золото» і повіз до міста. А назустріч вигулькнув регімент жовнірів. Генерал подивився здалеку в окіану і прочитав на бочках усе, що було написано. Прискакав до русина й кричить: – Стій, драбе, як ти смієш везти в місто королеве золото без військової варти! – А звідки я візьму жовнірів? – Я тобі дам! – Най буде... Король вам подякує. Генерал дав розказ, аби сто жовнірів не відходили й на крок від русинових бочок. Їхали, скільки їхали, аж їх у дорозі захопила ніч. Русин сказав жовнірам: – Аби добре пантрували королеве золото, бо я йду в корчі спати. Заліз у корчики і скоро заснув. Жовніри пантрували, скільки пантрували, а над ранком, коли майже всі придушили зайця, один із них, що мав липкі руки, сказав іншому: – Ану позичмо трохи золота від нашого короля – він від того не дуже збідніє. Вилізли на фіру, сунули руки в бочки і повитріщалися. – Тут сміття, а не золото! – Бігме, сміття... Видко, що ті русини дарують нашому королеві! Перевернули бочки догори дном і теж лягли спати. А русин прокинувся, підійшов до фіри і раптом закричав: – Мой, жовніри, най вас дупдер свисне! Я це так не лишу!.. Побіг до генерала і замельдував: – Мой, пане генерале, ади, твої жовніри обікрали короля! Нас тепер чекає мотуз і гілляка. – Як це обікрали? – не повірив генерал. – Ади, забрали золото, а в бочки накидали всілякого сміття. Що, скажете, аби-м тепер віз нашому королеві повні бочки сміття? Генерал геть чисто перепудився. – Слухай, чоловіче, не кажи королеві про моїх жовнірів. Я тобі заплачу...– І витягнув великий пулярець, що був набитий грішми.– На, й скажи королеві, що на тебе напали злодії. Викрутися сам та й мене в біду не пхай. – Не журися, пане генерале, русин – як має гроші, то має і розум! Бідний сів на фіру і – гайда додому. Купив собі козу, кілька овець, пацятко і живе-поживає. А крамар і корчмар, як уздріли його гаразди, дуже здивувалися. Прийшли і питають: – Звідки маєш усе те добро? – Наш світлий король дав. – За що? – Та за то сміття, що ви накидали мені у город. Зібрав його в бочки, написав на них слова «Королеве золото» і повіз до столиці. Король довідався про те, і вислав сперед мене регімент жовнірів під командою самого генерала, аби злодіїв відганяли. А генералові сказав дати мені цілий пулярець золотих бринькачів. – За що такі гроші? – не розуміли гендлярі. – Та за мою любов до короля. Просили, аби-м ще привіз королеві золото. – Продай нам ті бочки,– почали казати гендлярі. – Кладіть на долоню тисячу золотих! Крамар і корчмар заплатили гроші і взяли собі по бочці. Щодня складали до них сміття, А коли наповнили, викотили на фіру і – вйо до короля. Виїхали за село, коли назустріч – королеве військо. Втішилися, що так борзо зроблять файний гешефт. А генерал дістав окіану і ще здалеку читає: «Королеве золото». – Ади, мой, знову везуть сміття світлому монархові! – крикнув і затрусився, ніби у пропасниці.– Тепер я їх навчу, як збиткуватися з престолу! Дав команду, аби сто жовнірів скакали за ним. Стали коло фірн, і він сердито запитав: – Ану, яке золото везете королеві? – Та, знаєте яке, пане генерале,– відповіли гендлярі.– Ви вже мали діло з цими бочками. – Переверніть бочки! – дав розказ генерал. Жовніри перевернули – посипалося сміття. Генерал поблід від злості: – Всипте їм по двадцять п’ять, але гарячих! А жовнірам не треба було два рази казати. Стягнули з фіри корчмаря і крамаря і так їх лупцювали, аж порохи летіли. Гешефтарі ледве вилізли на фіру. Всю дорогу йойкали. Бідний русин не був такий заздрісний – знову кидав їм сміття, аби мали що везти світлому королеві.