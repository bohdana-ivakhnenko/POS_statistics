Казка починається із бідного хлопчини, котрий не мав ні батька, ні матері. Коли дійшов він сімнадцяти років – господар за рік служби дав йому, крім їжі, ще й телицю. Хлопець пив стільки свіжого молока, що став міцним парубком. Надумав він кинути службу і піти в мандрівку. Йде хащами й степами. Раз бачить – на скелі стоїть чоловік і тре камінь на порох. Назвався він Сучикаменем, а хлопець – Королевичем, так йому сподобалось. Вирішили вони силами помірятися. Сучикамінь вдарив Королевичем у землю – заглибив його до колін, а Королевич кинув Сучикаменем – заглибив аж до пояса. Витяг його й каже: – Будьмо побратимами і не розлучаймося. Ідуть вони лісами. Чують великий тріск. Дивляться – якийсь чоловічисько рівне дерево кривить, а криве виправляє. Звали його Кривихаща. Визвав і його Королевич поборотися. Кинув Кривихаща Королевича і загнав у землю аж до пояса. Розсердився Королевич, вискочив: – Ну, держися добре! – крикнув Кривихащі. І коли ним раз гупнув у землю, загнав до підплеч. Витяг його, та й побраталися. Пішли по світу троє. Королевич серед них за старшого. Ідуть лісами, горами. Приходять на одну полонину. Стоїть хата з дверима відчиненими, а ніде живої душі. Лише три рушниці висять на стіні. Переспали ніч. Уранці Королевич з Кривихащею пішли на полювання. Скоро принесли до хати убитого вепра і знову пішли в хащу. Сучикамінь варить їм полуденок: поставив на вогонь цілий котел м'яса. Та в одинадцять годин з'явився якийсь дід із бородою на два метри, назвався Ногтибородою і попросив через поріг його пересадити. Сучикамінь пересадив діда через поріг і положив на піч, щоб зігрівся. Дав йому поїсти м'яса, а той ще просить. – Більше не можу дати, бо нас троє – відказав Сучикамінь. – Я з'їм оте м'ясо на твоєму череві та з хребта виріжу ремінь, – каже Ногтиборода. Кинув Ногтиборода Сучикаменя на землю, взяв котел з вогню і висипав гаряче м'ясо йому на голе черево. І те м'ясо з'їв. А потім перевернув хлопа догори хребтом і видер ремінь на три персти. Сам зібрався, пішов геть. Сучикамінь поставив варити друге м'ясо. Незабаром повернулися Королевич та Кривихаща. Ганьбився він сказати побратимам правду. Переспали ніч. Тепер Сучикамінь йде полювати з Королевичем. Вдома залишився Кривихаща. Те саме й з ним сталося. Прийшли додому побратими, а полуденка нема. Сучикамінь знає, чого так, мовчить. На третій день зостався вдома хазяйнувати Королевич. Приходить дідок і просить пересадити його через поріг. – Перелазь сам, – відказав Королевич. Просить Ногтиборода їсти. – М'яса тобі не дам, на м'ясо є люди. – Я з'їм оте м'ясо на твоєму череві, а із хребта видеру ремінь, – відказав дід. Королевич схопив Ногтибороду і витяг дідика за хату. Розколов сокирою бука і прищепив розколиною дідову бороду. Вернувся до хижі та й ладить полуденок. Приходять побратими – м'ясо вже готово. Пообідали вони. Вийшли надвір, а там, де лежав бук, нічого нема: дід бородою потяг і дерево. Королевич злякався: – Браття, збираймося за дідом! Той може нас ізжити зі світу! Ідуть вони слідом, бо бук наробив борозни. Прийшли до самого царського палацу – а цар дуже плаче, бо Ногтиборода узяв його три доньки. Ідуть далі. Приходять до одної ями, а Королевич каже: – Ідіть принесіть цвяха, дощок і дві тисячі метрів мотуззя. Змайстрував він колиску і вирішив спуститися у підземний світ, а браттям звелів поклястися, що будуть чекати й витягнуть його нагору. Вони поклялися. Спустили його в землю. А під землею Королевич знайшов дідову хижу. Заходить, а дід на печі курить залізну люльку. Взяв Королевич і закрив діда в бочку, а сам рушив по кімнатах. Заходить до одної, а там царська донька шиє на машинці. А машинка така: скільки собі задумаєш, стільки вона зшиє. Королевич розібрав машинку і склав у торбинку. Заходить він до другої кімнати, а там царська донька вишиває квіти. – Що то за голка? – питає Королевич. – То голка така: що задумаєш, те вона й пошиє. Королевич взяв до торби й голку. Заходить він у третю кімнату. А тут царська донька ножицями крає полотно. – Що то за ножиці? – питає Королевич. – То ножиці такі: скільки собі задумав, стільки і покраєш. Взяв і ножиці. А потім зібрав царських доньок, пішов з ними до ями. Поклав старшу царівну в колиску і дав знак, аби тягли. Витягли нагору – одну, другу, третю. Тоді Сучикамінь з Кривихащею порадилися і вирішили Королевича підтягти до половини ями та й пустити униз, бо він молодшу царівну в жони собі візьме. Але Королевич вгадав наперед думки побратимів. Поклав у колиску камінь і гукнув, щоб тягнули. Витягли вони до половини, а далі пустили. Королевич і побачив їх вірність. Думає, як вийти? Вернувся він і йде тією дорогою, куди заходив Ногтиборода. Тут пустився вогняний дощ! І чує Королевич на дереві писк. Виліз на бука, а у гнізді троє змієнят. Розгорнув свого плаща і накрив їх від вогню, а сам сховався. Прилетів Змій і каже: – Який подарунок хочеш за те, що ти врятував моїх дітей від вогню? – Хочу, аби ти мене виніс на землю. – Я винесу, якщо даси мені дванадцять буйволів, дванадцять печей хліба, дванадцять бочок вина. Узяв Королевич усе в хаті Ногтибороди. Приніс Змієві, поклав йому на хребет ще й бочку із Ногтибородою. І полетіли вони вгору. Коли були від землі якісь дванадцять метрів, харчі уже вийшли, а Змій просить їсти. Королевич подав йому бочку з Ногтибородою. І Змій вилетів нагору. Попрощався з ним Королевич. Йде собі у місто, але має дуже бідний вигляд: оброслий і обідраний. Заходить у місто, а там живе один кравець. Взяв він Королевича за помічника. Завели його в кімнату, а тут було полотна на півтора року. Королевич на вечір замкнувся, поставив машинку, котра сама шила, вийняв ножиці, котрі самі краяли. Він усе пошив за одну ніч. Побачив це кравець і пустив чутку по світу, який у нього помічник. Дізналися про це царські доньки і принесли шити сорочки женихам на весілля. Пошив він красні сорочки на Сучикаменя і на Кривихащу. І його позвали на весілля. Тим часом Королевич уже прибрався, поголився. Прийшов до царського палацу. І сам – як жених. Упізнали його побратими і дуже злякалися. Королевич нагадав їм, як вони порушили клятву. Царські доньки посвідчили, що то він їх визволив. І Королевич був уже у великій славі. Він узяв собі за жінку молодшу царівну й лишився на царстві.