Були собі цар і цариця, та не було в них зроду дітей. Вони вже і Бога просили, щоб хоть, мовляв, одна дитина, – не дає Бог. От і поїхав раз кудись цар в гості чи, може, по ділу, і загрузли його коні в болоті. Вже він і так, і сяк з ними тягався – нічого не зробить, не вирятується. Коли іде чорт і каже: – А чи даси, – каже, – що в тебе є найлюбішого і наймилішого, то вирятую. – Що ж, – каже цар, – в мене є найлюбішого і наймилішого – жінка? – Ні, – каже, – не жінка. Я жінку не хочу! – Так, може, хату тобі подарувать? – Ні, і хати не хочу! Ти мені подаруй, що в тебе наймиліше. Ти, – каже, – його не знаєш, що воно в тебе є. – Ну, – каже цар, – коли і я не знаю його – бери. – Та ще, – каже чорт, – мені не зараз його віддай, а тільки через десять років. – Та, добре вже, добре – чом! А того не знає, що Бог йому сина дав. – Так запиши ж, – каже чорт, – своєю кров’ю, що ти мені даєш. – Як же я, – каже цар, – запишу тобі? – А от як! – каже. – Візьми та вріж мізинного пальця, то й запишеш! От цар зробив, як чорт казав, і записав, а чорт і витяг його… – Їдь же, – каже, – тепер додому! Тоді цар і поїхав собі додому і приїхав благополучно. Коли вступає в хату, йому назустріч всі: з сином поздоровляють. Він так і впав на порозі: – Сину мій, – каже, – орле мій, не мій же тепер ти! – Чом же він не твій син? – питає цариця. – Хвалити Бога, – каже, – що діждали! Як мій син, так і твій! – Ні, не мій він і не твій, – каже цар. – Я вже його чортові віддав і записав. От тоді цариця в плач, в крик, а за нею і цар. Боже, як почали вбиваться! А далі плакали-плакали, вбивались-вбивались та цариця й каже: – Я ще, – каже, – буду просить і молить Бога, Може, ще і одмолю його. – Ні, – каже цар, – не одмолиш вже, бо я своєю кров’ю записав, що через десять років його чорт візьме. От тоді цариця бачить, що отаке, мовляв, зробили! Нічого не сказала, а тільки дуже-дуже почала журиться. А син тим часом росте, як на той жаль. Росте не по літах, а по часах, як з води йде. За п’ять років так виріс – зовсім великий. І став усього вчиться, і за рік всього навчився. І каже тоді своєму батькові цареві: – Поставте, – каже, – мені хату особливе. Я буду там жить і Богові молиться, щоб звільнив мене Бог, бо я вже, – каже, – і сам знаю, що я не ваш. Цар і цариця плачуть: – Боже наш, – кажуть, – Боже, що ми наробили! Але хоч не йди від нас, сину, хоч ми будемо на тебе дивиться – надивимось за чотири роки. – Ні, – каже, аж розсердився, – коли вже ви так наробили, так збудуйте мені хату! Так що цар мусив збудувати. І вже як збудував – усе він, син той, там, усе там: усе читає і Богу молиться, а до батька і до матері і не здумає піти. Прийдуть іноді ті, плачучи: – Ти б, – кажуть, – хоч би коли-небудь до нас навідався. – Ні, – каже, – заразом, – каже, – прийду! От він там живе, читає і Богу молиться, а тим часом і літа вийшли… Чорт вороном перекинувся і прилетів до царя. – А де ти, – каже, – свого сина дів? Віддай, що подарував! І стріху йому дере. – Та одчепись, – каже, – чорте, у мене нема сина! Чорт розсердився, налітає і хату валяє: – Віддай, – кричить, – що подарував! А до сина не йде. От цар бачить тоді, що треба, мовляв, – іде до сина і гірко плаче: – Іди вже, – каже, – сину, бо чорт і хату мені валя. – Добре, – каже син, – піду. Спитайте тільки, куди ж іти – сам прийду. І почав одягатися. А тут чорт і прилетів. – А що ж, – каже, – чи буде він іти, чи ні? – Куди ж йому іти? – питає цар і гірко плаче. – Він сам, – каже, – прийде. – А просто в пекло нехай іде, – каже чорт. От син убрався, пішов попрощався з усіма і пішов собі. – Коли ж, мій сину, ти вернешся? – питає цариця, вбивається. – Не питайте. – Тільки і сказав. – Краще б, – каже та, – було мені тебе закопати! От і пішов той син, пішов, усе йде і ввійшов у ліс, а там стоїть хатка. Ввійшов у хатку, а там сидить бабка. – Добридень вам, – каже, – бабуню! – Здоров, – каже, – сину! Куди тебе Бог несе? – А куди, – каже, – мене Бог несе? В лиху годину! – Ні, сину, то не в лиху годину. – А куди ж? Порадьте мені, бабуню, щоб не в лиху годину. – Пораджу, сину! Я це вже давно знаю, що тобі буде. Іди, – каже, – сину, от цією дорогою, там буде стоять кущ рокитника над водою. Та слухай же, щоб ти так зробив, як я тобі буду казать. – Послухаю, – каже, – бабуню, послухаю. Тільки, будьте ласкаві, порадьте! – От ти візьмеш, – каже дальше та бабуся, – та і сядеш під тим кущем і сидітимеш, поки що не прилетить. Там, – каже, – прилетять попереду дві дівиці купаться, а опісля і третя. От ті покупаються і будуть убираться, то ти їм нічого не роби, а третю покинуть. Так ти візьмеш у тієї третьої і украдеш одежу, заховаєш і сам заховаєшся. Побачиш, що вона тобі буде казати та тобі радити! Та тільки, сину, ти її слухай, що вона тобі не скаже, – то, може, вона тебе визволить. – Добре, бабусю, – каже той, – усе зроблю, як кажете. – І прощається з нею. От тоді і пішов він лісом, тією дорогою, і все йде та й іде, аж той кущ рокитника над водою, як бабуся казала. – Це ж він, – каже, – той кущ, що вона казала. Це ж він! І взяв і сів та й сидить. Коли прилітають дві дівиці, а опісля і третя. І стали всі три купатися. І як вилізли старші, кличуть і третю: – Ходімо, – кажуть, – сестро, разом! – Не з вами, – каже, – прийшла, не з вами і піду! От ті взяли та й полетіли собі, а той і думає: «Коли б же мені вкрасти оту одежу і ті крильця». (А в їх і крильця, щоб, звісно, літати.) А далі і думає: «Що б то я і за молодець був, щоб не вкрав!» І як задивилась та, взяв та й вкрав, та й сидить мовчки. Викупалась і вона, вилазить з води. Коли дивиться – аж ні одежі, ні крилець… Як скочить вона знову в воду. А далі й говорить: – Хто взяв одежу – обізвись! Якщо старий, – каже, – то будеш за батька. Як не дуже старий будеш за брата, а як молодий – будеш за рідного чоловіка! – Я, – каже, – взяв! – Та кинь же! – каже. – А ти ж мені слово справдиш? – А справджу, тільки хто ж ти такий – чи ти хоч за батька, чи ти хоч за брата, чи за рідного чоловіка? – Я хочу тільки за чоловіка! – одказує він. (Сподобалась, бо дуже гарна була). – Ну, будь же мені за чоловіка. І він кинув її одежу, а крильця собі залишив. – Чом же ти, – каже, – крилець мені не кинув? – О, яка ж бо ти розумна! – сміється він. – Ти хочеш мене обдурити. – Ні, я тебе не обдурю! – Ну, так нехай же попереду побалакаємо і розпитаємось, чи обдуриш, чи ні, а тоді і крильця віддам. От вона вилізла з води, розпиталась, балакали собі… А далі вона і каже: – Куди ж ти, – каже, – ідеш? – Та іду! Хто його зна, – каже, – куди, хто його зна й чого. – Та може-таки, – питає, – знаєш куди? – Та так і так. До чорта, – каже, – іду в пекло. – О, – каже, – знаю ж, до якого чорта ти йдеш! То ж ти йдеш до мого батька. – Та порадь же мені, куди мені іти. – Добре, дай же мені попереду крильця! Все ще не хотілось, щоб був він їй чоловіком. – Ні, – каже, – попереду забожись, що будеш мені жінкою, то тоді віддам. Бачить тоді вона, що нічого робить, забожилась і каже: – Слухай же, – каже, – тепер. Я тобі буду за жінку, то слухайся мене, то, може, од батька урятуєшся. А не будеш слухатись, то нічого не поможе, бо мій батько дуже сердитий. Там у мого батька, – каже, – три хати в дворі – моя крайня. То ти і йди туди просто, та так, щоб сестри не бачили. І розказала йому все, як і що, куди йти, яка дорога. – А мені, – каже, – дай крильця, то я полечу, буду тебе виглядати. Він віддав тоді крильця, вона полетіла, а він пішов. Ну пішов він та й іде. Довго він так йшов чи недовго, а далі й до двору приходить і зараз у крайню хату. А вона вже його і вигляда. – Ну, – каже, – добре ж ти зробив, що прийшов, бо батько давно вже тебе жде. Іди ж ти до його і слухай, яку буде тобі загадувать роботу робить. Тільки, – каже, – підходь до нього з правого боку, щоб він тебе не зарубав. От він і пішов і, як казала, з правого боку заходить. – Здоров, – каже, – був! – Здоров, здоров! А чого ти, – каже, – так довго до мене не приходив? І, побачивши, що той з правого боку заходить: – Бач, – каже, – я хитрий, а ти ще хитріший чорта… Ну, гляди ж мені, чи зробиш то діло, що я тобі загадаю! Щоб ти мені за цю ніч серед двору викопав криницю, зруб зробив і вранці приніс з неї мені умитися. Якщо зробиш, то ще поживеш, а не зробиш, то моя ніч, а твоя голова з пліч! Як сказав, той так і заплакав, одвернувшись. «Як же, – думає, – мені за одну ніч та таку криницю зробить!» І пішов до неї, плачучи, хмурий та невеселий. А вона йому назустріч: – Іване, – каже, – серце моє кохане! (Іваном його звали). – Чом ти такий смутний, невеселий? – Як же, – каже, – мені не бути смутним та невеселим, коли твій батько таку мені роботу загадав! – Яку ж він тобі роботу загадав? – Отак і так: щоб за одну ніч криницю викопав, зруб зробив і завтра вранці води приніс умитися. – Іт, не знать чого ти турбуєшся! Я цю загадку знала, до тебе голубкою прилетіла, як був у батька, боялась, що не усе поймеш, як скаже. Лягай лишень, – каже, – та спи. Усе добре буде. – І все, – каже, – не буде мені спатися, бо знаю, це не зробиться. – Та зробиться. Ти вже не журися. Я постараюсь. От він і ліг тоді спать, і чи спить він, чи не спить, а там і погляда: чи то ж воно справді буде, як казала. Погляда він, так аж от зайшов вечір, вийшли зорі… вийшла вона надвір. Вийшла і як свисне – так і налетіли до неї усі сімсот чортів! Вона і загадує їм цю загадку: – Глядіть же, – каже, – мені, щоб отут серед двору криницю за цю ніч викопали і зруб зробили і щоб така була криниця, якої й на світі немає! І щоб вранці принесли мені умиться! – Добре-добре, – кажуть чорти. І зараз заходились: той копає, той рубає, той зруб складає, в криницю впускає. Поки півні заспівали, вже вродилась криниця, набрали води й принесли. – От добре, – каже, взяла у них воду. – Прийдете, – каже, – до мене ввечері. А до його: – Іване, – каже, – серце моє кохане. Візьми сокиру та хоч походи коло криниці, бо, може, батько у вікно вигляне. – Та де там та криниця, коло чого я походжу? – каже той, лежачи. – Та от, – каже, – і водиця і ще поперед батька вмиєшся. Встав Іван, виглянув у вікно – справді криниця, умився, взяв сокиру і ходить коло криниці – постукує. Аж і той батько виглянув у кватирку. – Іди вже, Іване, серце моє кохане, – каже жінка, побачивши батька, – неси воду – батько встав. Той взяв воду, поніс, а сама голубкою перекинулась, слідом за ним. Прийшов Іван до батька. – Добридень, – каже, – вам! – А що, чи справився? – Авжеж, справився. От і вода. – Ну, добре ж, – каже, – лягай же на день, а на ніч, щоб готов був. Знову робота буде. Вертається Іван, а та вже і дома. Знову питає: – Іване, – каже, – серце моє кохане, а що батько казав? – А що ж казав? Отак і отак казав… – Ну, добре ж, – каже, – лягай, а увечері знову підеш. І як стало вечоріть – «іди!» – каже. Пішов знову Іван. Прийшов. – Здорові, – каже, – були. А той: – Здоров, здоров, – каже. – Чом ти так довго не приходив?! Отже слухай: гляди зроби, що я тобі скажу. Он подивись – ліс. Той дивиться в вікно – ліс. Може, той, що він через нього йшов. – Отже, – каже, – гляди, щоб ти мені вирубав, викорчував, зорав, пшениці насіяв, щоб вона за ніч поросла, нажав, намолотив, намолов, спік і щоб на снідання мені булку приніс! Наказав, аж зажурив того Івана. – Як же, – каже, – не зробиш, то моя ніч, а твоя голова з пліч. Приходить Іван до жінки, тяжко зітхає. – Іване, – каже, – серце моє кохане, чого ти так зітхаєш? – Як же, – каже, – мені не зітхать, коли твій батько знову мені загадку загадав, та ще таку, що хто його зна, як її зробить! – Та я цю загадку давно вже знала, я до тебе голубкою прилітала! Не журись, та лягай спать, та спи, а я вже усе зроблю! І як ліг той спать, вечір зайшов, вийшли зорі, вийшла надвір і як свисне! Чортів стільки налетіло, що і не перелічити. – Глядіть же, – каже, – щоб ви мені зробили, що я скажу. Ото ліс – щоб же ви мені вирубали його, викорчували, зорали, пшениці насіяли, намолотили і булку до світу принесли! – Добре! – кажуть. – Глядіть же мені! І пішла у хату. А ті, як ухопляться: той рубає, той дерево вивозить, той корчує, той оре… І поки півні заспівали, усе зробили і булку принесли. – Іване, серце моє кохане, вставай, – каже, – та булку неси! – Та чи вже ж вона є? – питає той. – Авжеж є! Он, подивись, де був ліс… Встав той, подививсь – скільки гляне: пшениця. «Оце!» – думає. І пішов до батька з булкою. – А що, – каже, – а чом ти так довго не приходив? – Якже, – каже, – скоро було і прийти? Ви і самі знаєте, що такого діла скоро не зробиш. – Та це що правда, то правда… Ну, а зробив же, є булка? – Авжеж зробив! От і вона. «Ну, – думає чорт, – і це ж неабиякий!» І велів йому спать день, і ніч, і знову день. – Бо ти, – каже, – певно, натомився – це велике діло! А велить прийти на другий день увечері. – Добре, – каже Іван, – прийду. «Певно, – думає, – таке вже загада, що і зробить не можна!» – Іване, серце моє кохане, – зустріча жінка, – чого ти такий сумний? – Як же, – каже, – мені не бути сумним, коли, отак і так батько, певно, вже така загадка буде, що і зробить не можна. – Не сумуй, – каже, – я це вже давно знала, до тебе голубкою прилітала. От прийде ніч, то порадимось. – Тільки, – каже Іванові, – тричі плюньмо в оцій хаті, то слина їм одговорить. (Коли батько спитає: «Чом ти, Іване, до мене не йдеш?», то слина скаже: «Зараз!» Той буде ждать, а потім – знову. Поки-то довідаються!) Так вони порадились і втекли. А батько ждав-ждав на другий день ввечері – не йде. – А чом ти, Іване, – гукає, – не йдеш до мене? А слина йому: – Зараз! – каже. Той підождав, може, до півночі, знову гукає. – Зараз! – знову йому слина. І так його поповодила, аж розсердився. – Підіть, – гукає на других дочок, – та вбийте його, сякого-такого, і принесіть, то я його з’їм! – І вже, – кажуть ті, збігавши, – нема його, нема й її. «Ну, – думає чорт, аж здивувався, – я, – каже, – хитрий, а це ще хитріший од чорта!» – Підіть же, – каже, – доженіть їх, то я обох з’їм! От ті дочки і побігли. Ті за сутки Бог зна де стали, а вони таки почали доганять. От ті оглянуться – коли женуться. – Ой лишенько ж, – каже жінка, – женуться, що ж нам робить? – А хто його знає, – каже, – що робить! – Ну, слухай же, – каже, – я стану церквою, а ти попом, і ходи по церкві, тільки не повертайся до їх передом, щоб не пізнали. От вона стала церквою – така стала церква, аж порохня з неї сиплеться, а він – попом, і ходить по церкві. От ті прибігли до тієї церкви, так їм не можна в церкву ввійти, стали коло порога. – Чи чуєш ти, – питають, – попе, чи ти не бачив отаких і таких, молоді обоє? А той і обзивається, а до їх не оглядається: – Бачив, – каже, – як оця церква будувалась, а мене попом наставляли, то бігли. – Еге-ге, – кажуть, – коли-то вже ця церква строїлась! Уже і порохня з неї сиплеться! Вернімось, бо не доженемо! От повернулись вони, а ті знову стали людьми і побігли. Вернулись вони, а батько питає: – А нікого ж, – питає, – не бачили? – Чом не бачили? Бачили, – кажуть, – серед степу церкву – така стара, аж порохня сиплеться. А в тій церкві піп. Ми і питались, так, так і так, – каже. – Е, – каже батько, – так то ж самі вони, чом же ви їх не вбили? Біжіть же, – каже, – знову. Може, церкви не побачите, то хоть шматочок принесіть, хоть порохні. От ті побігли і прибігають на місце – коли нема ні церкви, ні попа – чисто, мов там нічого і не було. – Мабуть же, то вони! – кажуть. І побігли дальше доганять. А ті вже Бог знає де стали! Коли оглянуться – знову женуться. – Ох, лишенько ж, – каже, – що його робить? – Ну, слухай же, – каже, – я стану пшеницею, а ти сторожем. Ходи коло мене, та тільки передом не повертайся. От і стала вона пшеницею – такою-бо хорошою, що, як вітер повіє, аж полягає… А він дідом старим, ходить з кийком. Коли вони і прибігають. – Дідусю, голубе, – кажуть. – Чи не бачив ти тут молоді люди бігли? – Чому не бачив, – каже, – бачив! Як на оцю пшеницю орали і мене сторожем наставляли. – Еге-ге ж! – кажуть. – Коли-то воно оралось, сіяли пшеницю, поросла – і яка ж то хороша! Пора і жати, а вони тоді бігли! Не доженемо, вернімось! І вернулись. А той вже сидить і рот роззявив, щоб зараз і з’їсти, як принесуть. – А що ж, – питає, – догнали? – Ні, – кажуть, – не догнали. – А нікого ж не бачили? – Ні, бачили. Серед степу пшениця – і така ж то хороша-хороша! І сторож. – А не питали ж у його? – каже батько. – Чом не питали? Питали. Так і так, – каже. – А то ж, – каже, – він і єсть, а то вона, суча дочка. Хоть би було мені один колосок принести!.. Ну, – каже до жінки, – стара, будемо ж ми самі бігти, то дамо їм гарту, а то ці нічого не зроблять. – Як бігти, – каже стара, – то й бігти. І побігли. Побігли вони і біжать та й біжать. Коли оглянуться ті: – Ой, – каже, – мабуть, тепер вже пропадемо – батько і мати женуться. Що нам робить? – А що нам робить, хто його знає що! – Ну, слухай же, – каже, – я стану водою, а ти селехом. І плавай, тільки не повертайся до їх передом, а то пізнають! І стала річкою – і такою ще, що не можна нікуди обійти, а він – селехом, і плава… І тільки: «Ках, ках, ках!» От ті прибігли до річки і дивляться, що ні перейти, ні обійти – нікуди далі бігти… Той розсердився на дочку: «Будь же ти неладна! Коли ж ти така, – каже, – заляж на три роки каменем!» – Прокляв і вернувся, а ті знову стали людьми і пішли. Пішли вони і доходять до того міста, де батько і мати Іванова, і каже вона йому: – Ну, гляди ж ти мені, – каже, – з ким хочеш цілуйся, тільки ніде не цілуйся з меншою сестрою, де вона є, бо забудеш мене. А я, – каже, – батьків і материн гріх спокутую – на три роки каменем заляжу. І оце на, візьми оцю подушечку та гляди, не розпорюй її, поки я не прийду. Оце, – каже, – буде тобі за пам’ятку: як подивишся на неї, то й мене згадаєш. А щоб більше ніхто не бачив її – на хату закинь, на горище. От так попрощались вони, і він пішов додому. Пішов, приходить – і, Господи, як пораділи всі. Батько, мати, рідня вся кинулась цілуватися – так він ні з ким, боїться, щоб з меншою сестрою не поцілуватися. А далі і поцілувався-таки, бо всі плакать стали. – Ти, – кажуть, – гордий став! А менша, дядькова, сестра: – Чом же ти, – каже, – зо мною не хочеш цілуваться? – Плаче. – Хіба, – каже, – ти мені не брат, або я не така, як другі? Так він неначе того і не чує. От вона взяла та нищечком тоді ззаду підкралась і поцілувала… Як поцілувала, то він говорив, а то й забув не тільки об своїй жінці – і де був, і як утікав, а об чім і розказував. От тоді, як забув він, батько і каже йому (вже рік пройшов, два або більше). – Сину, – каже, – то й пора вже тобі женитися. – Якщо пора, – каже, – то й пора. Шукайте, забув… Батько й найшов йому таку гарну! (Де, пак, щоб за царенка та негарну!) Сталося весілля. А та вже одлежала своє, зробилась черницею і прийшла до міста та і залізла на вербу над криницею – може, щоб подивиться: а де, мов?.. І її видно в криниці – така хороша-хороша! Коли і приходить шинкарська наймичка по воду, і гульк в криницю, – а там хороша-хороша! Думала, що сама, та й каже: – Тьху, – каже, – біс його батькові, отака хороша, та шинкарям воду носила! Ні, більше не буду, нехай не діждуть! І торох відра об землю, аж клепки забряжчали! Так, що та аж засміялась. «Ну, – думає, – тут не діждусь». І злізла, щоб піти розпитаться. Пішла, коли і стрічається з дівчатами. – А що тут, – питає, – дівчата, чути? – Та що, – кажуть, – у нас чути? Царенко десь був далеко, мабуть, аж у самого чорта, а тепер жениться, весілля. – Жениться, весілля? – Еге! – А де ж вони живуть, ті ваші царі? – А отам, – кажуть, – і там… – Спасибі ж вам, – каже, – прощавайте, бо мені ніколи. І хутенько туди. Прибігла – весільні гості. Царенко ходить по хаті – її не пізнав. Вона і стала в сторонці піджидати, поки молодих заведуть за стіл. А як завели: – Чи не можна б, будьте ласкаві, – питає у цариці, – зробить пару голубків і пустить у хату? – Чом не можна? – кажуть. – Можна. От вона взяла та й зробила їх, а вони сіли над головою у молодих, на образах, і говорять. Каже голубка: – Агу! А ту забув, а другу здумав! Агу! А ту забув, а другу здумав! А знаєш, голубе, як ми вдвох тікали од батька? – Знаю, – каже голуб. – А знаєш ти, голубе, як я стала церквою, а ти попом? – Знаю! – А знаєш ти, як я стала пшеницею, а ти сторожем? Як я була водицею, а ти селехом? Як мене батько прокляв, а я лягла на три роки каменем? І так та голубка все питає голуба, і як дійшла: «А знаєш ти, – каже, – що я тобі казала, щоб ти не цілувався з меншою сестрою, бо забудеш мене?» – як почує тоді молодий і як вискочить з-за столу та до тієї черниці – усе згадав, пізнав – обіймає її, цілує… – Це ж, – каже, – моя жінка! Це ж отака і така! Всі так зраділи, а ту молоду до батька випровадили… А подушечку розпороли – відтіля всякого добра, скоту… Живуть і постолом добро возять.