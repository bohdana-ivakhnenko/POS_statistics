Це було давно, та й не дуже давно. Із кількох сіл люди повиганяли корчмарів, і вони блукали, як бездомні пси, по Буковині. Одного разу вздріли серед поля парубка. Покликали його і питають: – Ти хто такий? – Іванко. – Куди йдеш? – Найматися. А ви? – Ми – корчмарі. Нас вигнали за те, що людям втіху продавали. Шукаємо, де б поставити собі нові корчми. Ставай до нас на службу. – А що буду робити? – Наразі нас водити, бо, ади, заблудилися. Іванко пристав. Ішов весь день попереду, а корчмарі, як п’яні, теліпалися за ним. Увечері завів їх до лісу. А тут уже стемніло. Корчмарі так боялися, що аж зубами клацали. Ішли купою, сліпо наступали один одному на ноги, штурхалися й сварилися. Іванко сказав: – Ану, корчмарі, спати! – На землі? Без подушки? – Зараз знайдемо подушку. Пішов Іванко по кущах, помітив купу мухариць та й каже: – Лягайте сюди головами і мовчіть собі. Почули мухариці, що хтось ліг на їхню хату, і повилізали. Обліпили корчмарів, почали кусати. Ті переверталися з боку на бік і форкали, як коні. – Іванку, що то нас кусає? – Спіть собі тихо, то – малі вовки. А як почують і великі, то від вас залишаться тільки черевики. Корчмарі притихли. Мусили терпіти. Уранці вони встали, а за Іванком і слід пропав. Довго його кликали. – Відай, вовки з’їли нашого слугу,– сказали корчмарі.– Файний був неборака, вірно нам служив. А Іванко вибрався із лісу й натрапив на циганів, що варили сьорбавку в задимленому горщику. – Що хочете за горщика? – спитав. – А що даси? – Даю чотири крейцери. – Добре, можеш брати. Взяв Іванко горщика, накопав бараболі. Відтак приніс води, сів серед дороги й розклав ватру. Забулькала вода, почало варитися. Раптом почувся з хащі галас. То корчмарі сварилися, бо кожен із них хотів бути старшим і не могли прийти до згоди. Коли уздріли наймита, зраділи. Іванко нараз погасив вогонь, порозкидав грань і обгорнув горщика пилюкою. А вода продовжувала булькати. Корчмарі дивилися й очам своїм не вірили. – Що це таке, Іванку? – Це чарівний горщик. Як обгорнеш його порохами, то можеш у ньому і вола зварити! – Продай нам! – Сто золотих! Корчмарі дали гроші. Іванко вилив воду, забрав зварені картоплини й пішов собі далі. Ішов, що йшов, коли глип – на дорозі віз із поламаним колесом. Закотив рукави і взявся до роботи. Полагодив колесо, поклав на своє місце. Потім сів на воза і відпочиває: А корчмарі тим часом накопали в полі бараболі, принесли у горщику води й обгорнули його порохами. Та вода не кипіла, сніданок не варився. Розсердилися корчмарі й гепнули горщиком об землю, аж черепки полетіли. Побігли в той бік, куди пішов Іванко. Ішли, що йшли, коли глип – легінь лежить на фірі та хропить. – Ох ти, дурилюде! – Гов, корчмарі! – схопився Іванко.– Що сталося? Не варить? Зачекайте! Які ж слова казали ви тоді, коли набрали води в горщик? – Плямкали язиками, бо дуже їсти хотілося. – Ото й дурні!.. Треба примовляти такими словами: Булькай, булькай, булькотання, Най вариться нам снідання Із водички й мандибурки – Таке смачне, гейби з курки. – Файні слова, Іванку, але ти їх нам не говорив. – Бо ви не просили. Побоялися, напевно, що доведеться доплатити якийсь нещасний крейцер. Тепер ходіть голодні, як пси! Корчмарі застогнали: – Ледве ноги волочимо. Щось роби, Іванку. – Як не можете вже йти, то витягніть цю фіру хоч на гору. А далі я вас повезу. Так вам буде легше. Легінь простерся на соломі та й дрімає далі. Корчмарі запряглися, натужилися і потягли воза. Ледве-ледве викотили вгору. – Вставай, Іванку,– розбудили парубка.– Ми своє зробили. – Добре,– скочив на землю Іванко.– А тепер ви сідайте на фіру, я вас повезу. Тримаючи за дишель, легінь трохи побіг, а потім відскочив і пустив воза з корчмарями, аби сам котився вниз. Фіра так тарахкала, що аж земля гуділа. Зупинилася в долині. Корчмарі, від страху напівмертві, не злізали з фіри – переодягали портяниці... – Ну, тепер вас поведу на спочинок! – підійшов Іванко. Корчмарі зітхнули і попленталися слідом. Легінь підвів їх до дерева: – Вилізайте на самий вершок, прив’яжіться до гілля і спіть. Тутешні вовки особливо люті! Корчмарі один за одним видряпалися на дерево і позасинали там, як кури. Серед ночі Іванко пообрубував найнижче галуззя, настелив на землю і ліг собі спати на м’якшому. Вранці корчмарі пробудилися і оторопіли. – Іванку, хто це обламав гілля? – Вовки повідгризали. – А чому не пантрував? – Та задрімав трохи. Потім заулюлюкав – і вони повтікали. – Як нам тепер злізти? Іванко порадив: – Найсильніший із вас най злапається за міцну гілляку, а решта ловіться один одному за ноги і злізете, як по мотузку. Корчмарі не скоро знайшли найміцнішого. Та ось один вхопився за галузку й повиснув у повітрі. Коли почали спускатися, найсильніший крикнув: – Іванку, в мене вже затерпли руки. Що робити? – Поплюй на долоні. Той поплював, і всі корчмцрі гепнулися, як мішки з квасолею. Посиділи трохи, очунялися, і повів їх Іванко у поле. А там цвіла гречка. – Що це таке, Іванку? – Така річка. Бачите, аж піниться. Треба перепливати. На другому березі є хата, де можна й відпочити. Ану, кидайтеся у хвилі. Корчмарі, заплющуючи очі, падали у гречку. Махали руками, дерлися по груддю. – Нічого, ще трохи!..– підбадьорював Іван. З гіркою бідою переповзли лан і опинилися над Прутом. Були дуже сердиті. За посміх Івана засунули в міх. Домовилися: доки в хаті трохи відпочинуть, най міх лежить на березі, бо не мають сили кинути його в річку. Сидить Іванко у міхові й думає, як має врятуватися. Коли так журився, почув, що їде якась бричка. Він почав кричати: – Рятуйте! Не вмію ні читати, ні писати, а мене завтра вранці хочуть за цісаря покласти!.. А на бричці їхав старий дідич. Він подумав: «Я й без того маю білі калачі, а ще як стану цісарем?!.» Скочив із брички, випустив Іванка, а сам раз-два заліз у міх. Іванко ж сів у бричку і поїхав. Корчмарі повставали, шпурнули міха з дідичем у Прут і рушили в дорогу. Ішли, що йшли, коли глип – Іванко їде бричкою. Корчмарі зупинилися і аж роти пороззявляли. – Де ти взяв, Іванку, такі файні коні? – На тому світі, люди добрі,– ви ж мене спровадили туди. – Ми теж хочемо мати такі коні. – Тоді гайда за мною! Повів їх на міст і наказав: – Скачіть один за одним у річку! Корчмар, що першим полетів униз, пірнув і більше не виринув. Решта сполошилася. – Чого ви боїтеся? Він там вибирає собі найкращі коні та найфайнішу бричку. Хочете, аби вам залишилися одні дерлюги й тарадайки? Скачіть! Після них ще довгий час виходили бульки. Іванко сів на бричку і поїхав далі. Коли я його здибав, він усе це мені й розповів. А я – вам.