Одна жінка ніколи не їла, поки її чоловік був дома. Кожен раз казала: – Я уже наїлася. Але коли чоловік ішов на роботу, вона варила, смажила й пекла. Поїсть собі смачно, а потім тільки воду попиває. Чоловікові скапарить пісного борщу або мандибурки з квасним огірком, і все – обід готовий. Одного дня жінка зварила собі курку. Половину з’їла, а половину заховала під лаву, в кутку. Та чоловік вернувся раніше, коли ще в хаті пахло курятиною. Жінка вийшла по воду, аби йому зварити на обід якоїсь там бовтанки, а він знайшов м’ясо і з’їв. Жінка увійшла й готує полуденок. Але весь час воду попиває і приповідає: – Ой, наїлася якоїсь біди! Цілий день п’ю воду, як та качка. А чоловік почухав потилицю і відповідає: – Ой, і я хочу води, бо теж з’їв півбіди. Напився водиці, відтак сів на стілець, і нашій казочці кінець.