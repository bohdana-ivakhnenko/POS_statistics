Жив дід і баба, і була у них дочка. Баба вмерла. Узяв дід другу бабу із своєю дочкою. От зненавиділа баба дідову дочку: – Де хоч, там і дінь її! – каже дідові. Він запріг коника, посадив на санки дочку й поїхав у ліс. Їде та й їде, коли бачить, стоїть хатка на курячій ніжці, на собачій лапці. – Хатко, хатко, не гордись, на ліс не дивись, до нас повернись! Хатка до них повернулась, вони зайшли в хатку. Батько каже: – Ти вари, дочко, галушечки, а я поїду в ліс дровець нарубаю. Зварила вона галушечки, стала на порозі й гукає: – Тату, гей! Ідіть галушечки їсти. А там недалеко та й жив змій. Він і каже: – Іду! Два рази гукнула дівчина, і змій прийшов до хатки: – Дівко, дівко, сип галушечки! Вона каже: – І насиплю! – Дівко, дівко, сідай зі мною їсти! Вона каже: – І сяду! От вони посідали, їдять. А мишка прибігла та й каже: – Дівко, дівко, кинь мені галушечку, я тобі у великій пригоді стану! От дівчина й кинула їй. Мишка підбігла, з'їла, прибігла ще і каже: – Дівко, дівко, дай мені ще галушечку! Та і дала їй. Вона підбігла, з'їла і прибігла втретє: – Дівко, дівко, дай мені ще галушечку! Тоді змій піднявся з-за столу й каже: – Да стукни її, щоб і не пискнула! Вона стукнула, да не по мишці, а по столу. Перехитрила змія. – Дівко, дівко, стели постіль! – каже змій. – Дак і постелю. – Дівко, дівко, лягай на полу, а я на печі, тобі на ключі, а мені каміння! Тут до дівчини мишка прибігла та й каже: – Ти лізь під піч, а я буду на полу і дай мені ключі. А змій давай на піл каміння кидати. От він кине камінь, а мишка бігає по полу, кружляє, да все ключиками брязь-брязь, да все в новому місці. Ніяк змій не попаде. А тут півні заспівали. Змій десь дівся, а дівка осталась жива. Уже вранці баба каже дідові: – Їдь за дочкою, на тобі кошичок, позбираєш кісточки! Аж він приїхав, коли бачить, а дочка на порозі сидить у сріблі-золоті – це все змій після себе залишив у золотій скрині. От їде дід із дочкою, а сучечка-пустолаєчка вибігла за ворота й каже: – Тях-тях, дідову дочку в золоті везуть, а бабину женихи не візьмуть! Баба ж ворота відчиняє, радіє, що дідову дочку неживу везуть. Аж бачить, що жива-здорова, ще й в золоті, в сріблі! Давай баба діда лаяти: – А сякий-такий!.. Вези ж і мою дочку в ліс! От дід привіз і бабину дочку в ліс у ту саму хатку. Привіз, а сам, як і перше, пішов нібито дров нарубати. Стала бабина дочка галушечки варити. От прийшов змій і каже: – Дівко, дівко, насип мені галушечок! А бабина дочка каже: – Не вдавить тебе, коли насиплю? Змій тоді: – Дівко, дівко, сідай зі мною галушечки їсти. – Не великий пан, будеш їсти сам! Тут і мишка прискочила: – Дай мені галушечку! Бабина дочка і кинула. Кинула й вдруге, а за третім разом змій каже бабиній дочці: – Да вдар її, щоб і не пискнула! Бабина дочка і вбила мишку. Повечеряли. От змій і каже: – Дівко, дівко, стели постіль! Вона йому: – Аж постелю! Він тоді: – Я буду на печі, а ти на полу, на тобі ключі, а мені каміння. От полягали спать, а змій як кине каменюку, ключі тільки брязь-брязь, каменюка туди й полетіла. Прибив змій бабину дочку, з'їв, а кісточки у кошичок поскладав. А баба тільки дождала ранку й каже дідові: – Їдь за моєю дочкою! Дід запріг коняку і поїхав. Приїхав до хатки, а в ній на стелі тільки кошичок висить. Він до нього, а там кісточки лежать! Дід забрав кошичок і їде додому. Баба ворота відчиняє, а сучечка-пустолаєчка вибігла за ворота і каже: – Тях-тях! Дідову дочку женихи беруть, а злої бабиної – у кошичку кісточки везуть! Ось так. Не будьте, дітки, злими та скупими!