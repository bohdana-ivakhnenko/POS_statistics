Діялося це не за моєї пам’яті й не тут. Одна жінка була чарівницею і через це не могла мати дітей. Дізналася вона, що в горах є дід, який може їй допомогти, й помандрувала до нього. Дід вислухав її, дав дві горошинки й сказав, аби ковтала одну вранці, а другу – ввечері. Другого дня вранці одну горошинку жінка проковтнула, а друга покотилася та й упала у пійло. Віднесла вона кобилі пити, а кобила спила й горошинку. Через сорок тижнів жінка народила хлопчика, що мав золоту голову, а кобила привела золотоголове лоша. І хлопчик, і коник ростуть не по днях, а по годинах. Малий уже вчиться в школі. Мати розповіла йому про діда, який дав їй горошинку, і хлопчик вирішив провідати його. Пішов у далекі гори, погостював три дні, а звідти повернувся з чарівним перснем, що дід подарував. А цей перстень зробив його таким сильним, що золотоголовий хлопчик міг дуба з корінням вирвати. Просить мати, аби він подарував їй той перстень, а коник радить не давати. Хлопець не дає. Тоді чарівниця задумала позбутися сина й заволодіти чарівним перснем. Подає вона хлопцеві сніданок з отрутою. Але тут прибігає золотоголовий коник і каже: – Не їж, брате, бо вона хоче тебе отруїти. Хлопець послухав коня і висипав сніданок собаці. Собака з’їв і тут же здох. – Бачиш, мамо, що ти зі мною хотіла зробити? – каже він. – Тож тепер не нарікай, що залишаю тебе одну, а сам їду світ за очі. Сів на золотоголового коня і поїхав. їхали вони цілий день. Надходить ніч і треба кудись проситися ночувати. А мати цього хлопця була знайома з усіма чарівницями. Задумала вона хлопця зі світу збути – полетіла до своєї приятельки, аби його перестріла. Не встиг хлопець подумати, що нема де ночувати, як виходить з лісу вродлива жінка й просить до себе: – Я маю багато волів. Якщо мене захочеш, то я хоч зараз згодна виходити за тебе заміж. Пішов дивитися на її воли, а то ведмеді. Як не кинуться на нього, а він лише рукою махнув – і всі лежать неживі. Входить до її палацу і каже: – Ой, що то за воли! Я за одним махом усіх повбивав. – Як ти такий сильний, – каже вона, – то будеш моїм чоловіком. Але спочатку подивися на моїх собак. Пішов дивитися на собак, а то сорок вовків. Він як махнув рукою – всі сорок трупом лежать. – Добре, – каже вона. – Коли ти такий сміливий і сильний, то будь моїм чоловіком. Вийшла вона надвір і переговорила з його мамою, що нічого не боїться хлопець. Сама не знає, що вчинити. – Знаєш що? – каже стара. – Виймемо йому очі. Але головне якось перснем заволодіти, аби силу втратив. Входить чарівниця до хати і каже: – Перед весіллям треба жениха купати. Нагріла води. Він роздягнувся, скинув з руки перстень, а його мати хапнула той перстень і каже: – А тепер я зроблю з тобою, що сама схочу! Чарівниця питає: – Що з ним вчинимо? – Виймемо очі й кинемо голого за пліт. Кинули чарівниці хлопця за пліт на оболонь, де його кінь пасся. Як побачив кінь, що таке сталося з його другом, підбіг і каже: – Сідай якнайскоріше, бо вони вже здогадалися й радяться спекти тебе в печі. Викарабкався він на коня, й той завіз його далеко-далеко. Скинув під старим високим хрестом і ліг поруч відпочивати. Він заснув, але опівночі чує, що його будить кінь. А то прилетіло три круки. Один сів на лівий бік перехрестя, другий – на правий, а найстарший – на вершечок. Чує: говорять між собою. Перший каже: – Село вимирає, бо води нема. Другий каже: – Я сам таке зробив. Я копитом заткав джерело. Якби хтось з них взяв сирового полотна, зліз у криницю, відкрив ним нору, то вода знову була б. Третій: – Я чув, що цісарева донька дуже хвора: зсохла на тріску. Вона гуляла в парку і плюнула на доріжку, а жаба прискакала і ту слину злизала. Жаба тепер живе під підлогою її кімнати й чекає смерті царівни. Треба ту жабу зловити, розрізати, дати крові з неї напитися дочці цісаревій, а в м’ясі скупати, і одужає. – А ще що в світі діється? – Знаю, що мати синові очі вибрала. – Якби він дійшов на світанку до Дунаю, то буде така вода текти, що хто би в ній не вмив очі – стане видючим. Знялися з хреста три круки й полетіли. А кінь питає: – Все чув? – Чув. Але як я зможу дійти до ранку до Дунаю? – Сідай швидше й поїдемо. На світанку були вони на березі Дунаю. Промив очі, кінь питає: – Бачиш? – Як крізь товсте скло. – Вмивай ще раз. За другим разом побачив ліпше, а за третім – повернувся зір. – А тепер куди поїдемо? – Поїдемо до того села, що без води вимирає. Може, хоч який одяг дадуть, бо я голий. Доїхали до села, а біля криниці сидить старий дід і плаче. – Дайте, дідусю, води! – Де ж я тобі візьму, дитино? Одна-єдина криниця була – та й та пересохла. Люди мруть без води, худоба гине. – Дайте мені якесь вбрання, драбину, сирового полотна, і будемо мати воду. Приніс дід все, що просив хлопець. Зліз він драбиною у криницю, витяг з нори чортове копито і відразу пішла вода. І таке було джерело, що нараз криниця заповнилася і побігла вода потоком. Люди втішилися, біжить худоба, всі п’ють, дякують йому, а він каже: – їдемо до царя. Сів на золотоголового коня і через якийсь час були в цісарському саду. Вже більше доби не спали, були змучені й позасинали. Збіглися царські слуги. Одні стали коло них, а другі побігли до царя. – Що сталося?– питає цісар. – Золотоголовий хлопець із золотоголовим конем у саду спить! Цісар зібрав військо, оточили сонного з усіх боків, аби не втік. Сам цісар підходить і питає: – Хто ти такий? – Я – лікар, – спросоння відповідає цісареві. – А чого ти так погано одягнений? – Не питайте. Я вашу доньку вилікую, і ви мені краще вбрання подаруєте. – Як вилікуєш, то вона жінкою твоєю буде. З усього світу лікарі в мене були, але ніхто ще не вилікував. Пішов до її покою і так зробив, як круки говорили. Одужала царівна. Оженився з нею парубок і жив, поки життя не прожив.