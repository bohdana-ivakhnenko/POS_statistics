 Це було тоді, коли раки уміли свистати. Жили дід та й баба, а в них було три доньки – одна краща від іншої. Якось баба сказала найстаршій: – Ану, візьми коновку та принеси води... Дочка взяла коновку, зачерпнула з кринички води і хотіла уже йти, але рак-неборак – хап за коновку й не пускає. Дівчина у крик: – Пусти мене, раче-небораче! – Не пущу, мусиш бути моєю жінкою. – Ніколи у світі я не буду жінкою клишоногого рака. Рак-неборак потягнув її у воду. Баба чекала трохи, а потім каже середущій доньці: – Найстарша десь пропала. Візьми другу коновку і принеси води, бо обід треба варити. Середуща пішла. Зачерпнула водички, але не встигла витягнути, бо рак-неборак – хап за коновку й не пускає. – Пусти мене, раче-небораче, бо мама буде сварити. Обід треба варити. – Як підеш за мене, то пущу... – Щ, я вийду за красивого хлопця, а не за якогось кривоногого рака. Рак-неборак – сіп її, й дівчина впала у криницю. Баба вже розсердилася: – Агій, які вони ніхто лиці! Відай, там заснули... А найменша каже: – Я піду, мамо, й принесу водички. – Іди, але не сиди там довго... Пішла до криниці, зачерпнула води. Рак- неборак схопив за коновку і не відпускав. Дівчина закричала: – Ти що, сказився? Ану пусти, бо мені тут ніколи сидіти! Рак-неборак відповів: – Як віддашся за мене – пущу, а як ні – то ні. – За тебе? А ти будеш мене вірно любити? – Буду, дівчино! – Добре. Я вийду за тебе, але скажи, де мої сестри. – Вони, ади, на толоці рвуть собі косиці. Дівчина глипнула туди – а сестри справді на толоці збирають квіточки. – Коли прийти сватати? – спитав рак-неборак. – У неділю. Злагодимося і будемо чекати. Найменша забрала сестер і пішла додому. Покликала маму й сказала їй на вухо: – Рак-неборак прийде мене сватати. Обіцяла стати його жінкою. – Най приходить,– відповіла мати. Настала неділя. На вулиці зібралися люди, бо хотіли видіти, як рак-неборак буде танцювати. Ще такого не було! Чекають, чекають, а жениха нема. Почали сміятися:  – У рака-неборака криві ноги. Та ще він задкує – пішов у другий бік. Але раптом земля задудніла. З’явилися хлопці на конях. Перед ними на білім коні їхав молодик у закосиченій крисані. Він розмахував топірцем, що блиснув діамантами. Наймолодша дівчина була дуже втішена. Хлопець зліз із білого коня. Вони увійшли в хату і посідали за столи. Засватали найменшу дочку – почали танцювати, співати і вівкати. А потому молодий каже нареченій: – Я маю бути раком іще один рік і три місяці. Чи будеш ти мене чекати так довго? Молода відповідала: – Так, буду чекати. Молодий сів на коня – і тільки дим та нитка за ним. Рак-неборак не забував про жіночку. Він кожного вечора приповзав до хати, скидав із себе шкаралупу і ставав людиною. Жінка не могла ним натішитися. Але одного разу він сказав: – Я, жінко, трохи засну, а ти дослухайся. Як під вікном рак три рази свисне, то розбуди мене... – Поспи, чоловічку, я буду добре пантрувати... Жінка не спала – прислухалась до кожного шерхоту. Раптом почула свист. її почав ламати сон, але не піддавалася. Минуло трохи часу – хтось свиснув два рази. А жінку ще більше хилить до сну. І вона поклала голову на подушку, коло чоловіка. Вони так міцно спали, що й землетрус не розбудив би їх. Хтось під вікном свиснув три рази, але ніхто не чув. Вже й сонце зійшло, пташки заспівали. Чоловік прокинувся, убрався у шкаралупу і сказав: – Що ж ти наробила? Тепер шукай мене по світу – може, що знайдеш. Рак-неборак поповз до кринички і пірнув у воду. Він більше не приходив. Засумувала молодиця. І одного дня каже своїй матері: – Злагодьте мені, мамо, торбину з харчами – я піду шукати свого чоловіка. І її зібрали в дорогу. Жінка попрощалася й пішла світ за очі. Ішла один день, другий... Цілий місяць. Питала всіх, де би то міг бути її чоловік, але ніхто не знав. Якось серед широкого поля здибала старого-престарого діда. Розповіла про свою журу й попросила порадити. А дід відповів: – Це може сказати лише Місяць. Він уночі, дивиться на землю і знав, де що дівться. – Я його спитаю! – втішилася нараз молодиця, – Та він тобі нічого не скаже. Треба попросити його маму. – А де її знайти? – Підеш цією стежкою до Синьої гори. На тій горі в хатка. Там і живе Місяцева мама. Пішла до Синьої гори, стала під хатку і – тук-тук у шибку. – Хто там? – Це я, прийшла до матері Місяця просити допомоги. Двері відчинилися. Молодиця увійшла і поцілувала господині руку. А сльоза, що впала на руку старої, запекла вогнем. І мати Місяця сказала: – Ов, у тебе, молодице, якесь велике горе. Вона все розповіла. – Добре, жіночко,– мовила мати Місяця.– Над ранок син вернеться додому, і я запитаю про твого чоловіка. Дала їй поїсти і сховала на ніч–накрила коритом під лавицею. Коли розвиднялося, Місяць прийшов додому. Переступив поріг і каже: – Мамо, а чому тут людським духом пахне? – Тобі здається, сину. Мабуть, нахапався по світу всілякого сопуху. Поставила перед ним яєчню, яка була зроблена із самих жовтків. Місяць поїв, ліг спати. А мати питає: – Ти видів, сину, жінку рака-неборака? Вона, бідна, блукає по світу і шукає свого чоловіка. Де тепер він є? – Не відаю, мамо. Жінку може понести до нього хіба тільки Вітер. Місяць захропів, а його мати підняла корито і каже до жінки: – Підеш, молодичко, до матері Вітра. Стара Вітриха – добра жінка і тобі зарадить. Вона живе на другій горі. Жінка прийшла до матері Вітра. Поклонилася низенько і припала до її руки. Коли цілувала, упала сльоза і обпекла господині руку.  Ов, видно, молодице, що в тебе на серці якийсь великий біль. Жінка розповіла про свій туск. Вітриха зітхнула. Накрила молодицю під лавою коритом і стала чекати свого сина Вітра. Його довго не було – десь блукав світами. Як набігався й охляв, привіявся додому. Коли сів за стіл, мати йому каже: – Бідна жінка рака-неборака залишилася одна. Ходить по світу і шукає свого чоловіка, але ніяк не може знайти. Ти не знаєш, де він може бути? – Знаю, мамо. Якби молодиця була десь поблизу, то я б її поніс до рака-неборака. – Вона – гездечки...– І стара Вітриха підняла корито. Молодиця поклонилася Вітрові. Той довечеряв і сказав: – Виходь на подвір’я і сідай мені на плечі. Летіли, летіли і нарешті долетіли до золотого замку. Рак-неборак повзав у саду, який був обгороджений залізним парканом. Молодиця кинулась до нього і заплакала... Рак-неборак обняв її і теж заплакав від утіхи. Старий змій, що царював у золотому замку, все те видів із вікна. Він тріснув від люті на тисячу кавалків. Рак-неборак назавжди зробився чоловіком. Він поселився з жінкою у золотому замку, і там довго жили-поживали, ніякого лиха не знали.