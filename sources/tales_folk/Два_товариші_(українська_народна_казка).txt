 От кажуть люди, щоб до Юра було сіно і в дурня; а як до Благовіщеня дозимував скотину, а на Благовіщеня хоч на лубочку вивези на луку, то вже не здохне. Ото я вам скажу: У одного бідного чоловічка конячка одним одна була, та й ту у велику силу до Благовіщеня дозимував, а на Благовіщеня тільки живу вивіз на луку. Ото як зачала та конячка гризти траву, то трошки й подужчала. Скоро на ноги підвелась – і пішла далі, від вітру валяючись. Ото йде, коли зустрічає її Прало, такий кінь великий та дужий, що ніякого звіра не боїться, та й каже: – Здоров був, товаришу! Глянув кінь на товариша та й подумав: «Це не мені товариш», та й відказав: – Доброго здоров'я! Ото й питає ситий худого: – А куди ти йдеш? – Та йду світ за очі. – Та й я туди ж, так нум товаришувати. – То й нум! – сказав худий кінь. Ото й пішли вдвох. Ото йдуть та й балакають; а ситий і каже: – Скажи мені, як тебе звуть? А худий відказав: «Пакінь». – А я Прало,– сказав ситий,– ходім же тепер на залізний тік пробувати сили, хто дужчий. – Ходім! – сказав тоненьким голоском Пакінь, бо він світові рад. Прийшли на тік. Ото Прало каже: – Бий, Паконю! А той: – Бий ти! От Прало як ударить, то аж тік гнеться, а Пакінь як ударить, то вогонь креше. Ото Прало й задумався: «Який він сильний, не мій товариш: я як ударю, то іскри не сиплються, а тільки тік гнеться, а від нього сиплються іскри!» А того й не знав Прало, що Пакінь підкований: хазяїн на зиму підкував та й забув вирвати підкови, як на луку витяг. От Прало й каже до Паконя: – Ходім, товаришу, ще до моря: хто більше води видме? – Ходім,– сказав Пакінь. Ото пішли. От Прало як духне, то за малим риби за хвости не вхопить – аж до сухого. А Пакінь похнюпив голову в воду, язик висолопив, бо тільки живий, а щука думала, що м'ясо,– хап його за язик, а Пакінь – клац її зубами та й каже до Прала: – А що, товаришу, чи ти що піймав? – Ні,– сказав Прало. – А я піймав! Ото глянув Прало на Паконя та аж ізлякався, що таку щуку велику держить Пакінь у зубах, та й каже: – Ходім варити, товаришу, тепер є що! А сам тільки голову почухає та поглядає на Паконя та й думає: «Оце знайшов чорта не за свої гроші!» Ото розіклали вогню, щоб варити ту рибу. Прало й каже: – Сиди ти, товаришу, тут біля вогню, а я дров принесу. – Ну, й добре! – сказав Пакінь. Сів і голову похнюпив: сказано – три чисниці до смерті; а сорока думала, що неживий, та хап його за язик! А Пакінь – клац зубами та й держить у роті. От Прало приходить, а Пакінь питає: – А що, товаришу, чи піймав що? – Ні,– сказав Прало. – А я піймав! – відказав Пакінь. Дивиться Прало, аж справді держить сороку в зубах Пакінь. Здивувався Прало та й каже: – А де це ти, товаришу, взяв сороку? – Е, товаришу,– сказав Пакінь,– я під небесами літав та й піймав! Дуже зажурився Прало та й каже: «Е, це не мій товариш: коли він рибу в морі ловить і птицю попід небесами, так куди мені зрівнятися! Хоч я дужий і дуби з корінням ламаю, так я птиці попід небесами і риби в морі не піймаю!» Отак думав Прало сам собі і міркував: яким би побитом від Паконя втекти? Ото каже, подумавши, Прало: – Вари, товаришу, а я піду, може ще дров принесу. – Добре,– сказав Пакінь. І пішов Прало, та навкруги, та навтікача, біжить та оглядається, та й каже: «Нехай тобі нечистий батько! Ти не по моїй силі, хоч би утікти від тебе!» От біжить Прало, коли зустрічає вовка. Вовк і каже: – Здоров будь, Прало. – Здоров, вовче, та мовчи! – сказав Прало бозна яким голосом. – Та що там таке? Розкажи! – сказав вовк Пралові. – Ось що!– став Прало розказувати.– Я зустрівся з товаришем і хотів із ним побрататися; ото й пішли сили спробувати – хто дужчий. То як ти скажеш? Я як ударю, то залізний тік гнеться, а він як ударить, то вогонь креше. Ото пішли води дути до моря; то я як духну, то аж до сухого, а він і рибу піймав. От пішли варити тієї риби, то як на твою думку? Я поки дров приніс, а він уже й сороку піймав! Так я оце подививсь, що не по моїй силі, та й давай тікати від нього. – Та як же його звуть? – спитався вовк Прала. – Пакінь,– сказав Прало. – Е, так я таких умію підголювати,– сказав вовк,– тільки покажи, де він. – Е! – каже Прало,– я тебе туди не поведу, а покажу: ген там на долині, під могилою, вогонь палає – то товариш мій Пакінь розкладає. Ото подивився вовк, увесь затрусивсь і сказав: – Сиди ж ти, Прало, та дивись, а я піду і тобі шкуру принесу на чоботи, щоб нікого не боявсь, а нам віри йняв, що ми таких братчиків уміємо підголювати. Ото пішов вовк до Паконя, як ухватив за хвіст – і до голови обдер шкуру і Пралові подарував. Остався Прало сам, а Пакінь пропав ні за цапову душу. Оце вам казка, а мені бубликів в'язка.