Була собі царівна, і в неї служила дівчина, називалася вона Білосніжка. І була вона красна-прекрасна. А царівна того не любила, що вона така файна. Мала царівна чарівне дзеркальце, що в него дивилася і питалася: – Чи є хтось на світі кращий від мене? А дзеркальце каже: – Є. Краща за всіх Білосніжка. Царівна дуже влютилася і відіслала Білосніжку, щоб не була в неї. Вона думала, що Білосніжна десь пропаде. Через якийсь час питає вона дзеркальця, а дзеркальце знов каже: – Є. Білосніжка краща за всіх. Царівна ще більше влютилася, заплатила одному вуйкови великі гроші і сказала йому, щоби він завів Білосніжку в темний ліс. Там би її вовки з’їли. А вуйко жалував її туди завести, але повів у другу сторону, там, де карлики жили. Завів її до карликів. Карликів не було дома, вона зайшла в хатку сама. А в хатці такий непорядок. Кириня, не заметено, розкинені ліжечка. А вона була роботяща, файно поробила там порядок, помила. Подивилася на кухні, що там є все до варі, і зварила вечерю. Карлики приходять, а в хаті так файно, так чистенько. Подивилися на кухню – варя зварена. А вона заховалася. Карлики кажуть: – Хто це нам так файно зробив? Покажися. Дівчинка виходить. Така файна. – Відки ти? – Мене вуйко завів. Я не знала, куди додому, і попала до вас. А карлики кажуть: – Ти така гарна дівчинка. Живи в нас. А та царівна знов подивилася в чарівне дзеркальце й питає: – Скажи мені, дзеркальце, чи є хтось кращий на світі від мене? Дзеркальце відповідає: – Є. Білосніжка найкраща, що жиє в лісі у карликів. Тоді царівна перебралася на стару бабу. Та намочила в отруї яблучко і несе Білосніжці. Щоб отруїти Білосніжку, бо не хоче, щоби хтось був кращий від неї. Підходить баба до тої хатки і ковт-ковт-ковт у вікно. Білосніжка відтворила вікно, а баба подає їй яблучко. – На тобі, дівчинко, дуже добре яблучко. Це я тобі принесла. У лісі ж яблучок нема. Білосніжка закрила вікно, то яблучко вкусила, впала на землю і вмерла. Бо яблучко було отруйне. Приходять вечером карлики, а Білосніжка нежива. Зачали вони плакати, жалують її, кивають, обертають – нежива. І зробили вони дуже делікатну трунвочку, закопали чотири слупки, позолотили їх. Вбрали Білосніжку в біленьке платтячко і поклали в ту трунвочку. І не закопували трунвочку, а почепили на тих чотирьох слупках. А другий день їхав там царевич. Карлики такі смутні. – Що у вас за горе є? – спитав царевич. – У нас померла Білосніжка, дуже файна дівчинка. І ми її генде поклали. Царевич зліз з коня і підійшов до тої трунвочки. Подивився на мертву Білосніжку і сам дуже зажалував, що вона, така файна, померла. Підняв він її головку і хтів поцілувати. А яблучко випало в неї з рота, і Білосніжка подивилася. Йой, як втішилися всі! Тоді царевич сказав: – Я її оживив, і вона буде моя дружина. І перепросив карликів, узяв її на коня і поїхав у своє царство.