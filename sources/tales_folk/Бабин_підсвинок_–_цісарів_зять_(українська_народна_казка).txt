Жили на світі дід та баба. Все життя бідували, гараздів не знали. А як прийшла старість, дуже засумували, Що не було коло них нікого. Склали гріш до гроша й купили порося. Минуло трохи часу, і пацятко стало файним підсвинком. Одного разу баба понесла йому тепленького пійла. Підсвинок не став їсти, а зажурено сказав людським голосом: – Ідіть, мамко, до пана й принесіть околота, бо треба м’яко вистелити в карпику. Нарвіть квіточок і наламайте галузок – понатикайте, аби усюди було файно... – А нащо то робити? – Я хочу женитися. Баба налякалася. Побігла до хати і сказала дідові: – Ой, біжи до пана й попроси соломи: наш підсвинок захотів женитися. Треба, щоб у курнику було файно прибрано... Дід дуже здивувався, та баба не чекала: одразу побігла нарвати квіточок і зелених галузок. Дід пішов до пана. Поклонився і сказав: – Так і так, наш підсвинок захотів оженитися. Дайте сніп соломи, аби файно вистелити в курнику, бо, знаєте, весілля – це весілля. – Брешеш, діду! – крикнув пан.– Де видано й чувано, аби підсвинок женився! Вернувся дід від пана з порожніми руками. Баба пішла до курника й каже: – Біда, любий підсвиночку, пан не хоче дати нам соломи. Не вірить, що ти женишся. – Най не дає, мамо. Я сам принесу... Уночі підсвинок пішов на панське господарство, сунув під скирту рило, підняв її і поніс додому. Вистелили у курнику поміст, обмаяли стіни зеленими галузками, прикрасили одвірок квітками. А саме на той час цісар оголосив, що віддає своїх трьох доньок. Хто засватає царівну, той буде все життя у багатстві й гонорі. Підсвинок сказав бабі: – Отворіть, мамко, курник, бо я йду до столиці. – Чого? – Сватати цісареву доньку. Баба дуже втішилася. Помила свого підсвинка теплою водичкою, а до вуха прив’язала квіточку. Підсвинок рушив у дорогу. Прийшов до столиці – і просто до палацу. Ні на кого навіть не дивився. Жовніри, що стояли при цісарській брамі, закричали: – Гов, куди лізеш! Ацю звідси, підсвинку! Той і за вухом їх не мав. Йшов, як дурний до суду. Жовніри почали стріляти в нього з крісів. Та не було такої кулі, яка б брала підсвинка. Він підійшов до цісаря, став на задні ратиці та й каже: – Вельможний цісарю, віддай за мене свою доньку. – Добре, пане Поросюк, дам за тебе старшу. А де буде весілля? – У моєї мамки в Садагурі,– відповів підсвинок. Цісар погодився: – Най буде. Підсвинок узяв найстаршу царівну і подався з нею в Садагури. Ішли один день, ішли другий... На третій дійшли до калабані – великої-превеликої! Підсвинок зарохкав: – Ох-ох, я дуже впрів. Зачекай, царівно, трохи скупаюся в цій ямі. Заліз у болото, почав там качатися. Так вимастився, що лиш очі у нього блищали. Вийшов з болота й каже: – Царівно моя люба, поцілуй мене в рийку. Царівна відвернулася: – Фе, як такого цілувати?! – Коли не хочеш цілувати свого чоловіка, то йди собі геть. Ти не моя жінка! Підсвинок вернувся до столиці. Став перед цісарем і каже: – Видай за мене середущу доньку, бо найстарша не добра. – Та най буде,– погодився цісар. Підсвинок узяв середущу цісареву доньку і подався з нею в Садагури. Ішли день і другий, а на третю днину дійшли до калабані – великої-превеликої. Підсвинок дуже втішився: – Я вже упрів. Зачекай, царівно, трохи скупаюся у ямі. Заліз у багнюку й вимастився болотом, як дідько. Потім потягся рийкою до дівчини: – Поцілуй мене, любко. Царівна тільки скривилася: – Фе, як я маю цілувати таке брудне рило! – Що ж, коли гидуєш своїм чоловіком, то ти не моя жінка. Йди собі, куди хочеш! Підсвинок вернувся до столиці. Знову заходить у палац. Поклонився цісареві й каже: – Видай за мене найменшу доньку, бо і середуща не здала ні до чого. Цісар нічого не сказав. Привів йому найменшу. Підсвинок із нею йде до Садагури. Коли дійшли до калабані, мовив: – Е-е, щось мені парко. Ану я скупаюся... Заліз у калабаню і почав качатися. Так вимастився, що його й не впізнати. Висунув голову з болота і весело гукнув: – Ану, жіночко мила, чічко моя люба, поцілуй мене!.. Найменша царівна навіть довго не думала. Дістала з пазухи хустинку, витерла його рийку і поцілувала. – Ти правдива жінка,– втішився підсвинок. Він побіг до річки і помився. Став біленьким та рум’яним. Так прийшли додому. Підсвинок завів свою наречену до прибраного курника. Баба заглянула туди й аж у долоні сплеснула. Побігла до хати: – Діду, йди дивися! Підсвинок привів нам таку файну невісточку, що пари їй немає! А царівна вранці похвалилася старій: – Мій чоловік не підсвинок, а такий легінь, як зелений явір. Уночі скидає свою свинячу шкіру, а на ранок знову одягає. – Дай мені ту шкіру, я її спалю! – попросила баба.– Не буде більше підсвинком. – Добре, мамко, я вам дам... Уночі царівна викинула бабі свинячу шкіру чоловіка, і стара шпурнула її на вогонь. Шкіра стала купкою попелу. Чоловік прокинувся, шукає свою шкіру, та ніде нема. – Жінко, де є шкіра? – Я викинула надвір, а мамка спалили. – Йой, що ти наробила? Мене ж чарівниця закляла за те, що не хотів брати її доньку. Я мав бути підсвинком ще якісь три дні, але тепер усе пропало. Мушу повертатися у тридев’яте царство. І чоловік зник, ніби його ніколи не було на світі. А в царівни народився син. Хлопчик ріс не по роках, а просто по днях і знав усе, що є і що має бути. Коли підріс, сказав своїй матері: – Ходім шукати тата... – Ходім, сину. Хлопець ішов попереду, а мати – за ним. Минали гори, ліси, поля, мочари. Ішли сім років і сім днів та й прийшли, нарешті, у тридев’яте царство. А там був високий-високий палац, де жила чарівниця зі своєю донькою. Царівна попросила: – Візьміть мене за наймичку. Буду все робити, у всьому догоджати. – Ти дуже хитра, та най буде,– відповіла стара чарівниця. Другого дня вона сама напекла пирогів. У ті, що мала їсти її служниця, потай наклала трійла. А хлопець те знав. Він зробив так, аби їх тарелі перейшли непомітно до злої чарівниці та її доньки, а тарелі, які без отрути, стали перед ними. Чарівниця і її донька з’їли по пиріжкові й простяглися неживі на лаві. Царівна одразу побігла по палацу, заглядуючи до кожної кімнати. У дванадцятій кімнаті був прикутий до залізної стіни її чоловік, який не хотів сватати доньку чарівниці. З гіркою бідою розпиляла залізні кайдани. Чоловік дуже втішився, що має таку добру та вірну жінку. Вони лишилися у замку, ще й діда та бабу до себе забрали й до смерті доглядали.