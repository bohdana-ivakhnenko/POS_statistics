Жив на світі бідний чоловік, що звався Мартин. Мав дітей, як бобу, а добра – ніякого. Як заробить щось у багачів, то діти повечеряють, а як ні, то всі лягають голодні. Днина чоловікові тягнулася так довго, ніби хтось аж дві сточив докупи. Одного разу в хаті стало зовсім порожньо, хоч реви до неба. Чоловік забідкався: – Ото-м дожився, хоч іди пси бити! Аби не вмерти з голоду, він пішов до дідича просити допомоги. То був такий багатий панисько, що в золоті спав і золотом накривався. Русин сказав дідичеві: – Дайте трохи хліба або грошей, бо діти гинуть з голоду. Я вам відроблю... – У мене є кому робити. Та дам півторби золота, як украдеш цапа у того чоловіка,– і дідич показав на селянина, що тягнув на ярмарок старого цаписька. – Може, украду,– відповів Мартин. Він шкодував бідного селянина, та подумав, що зможе йому добре заплатити, коли дістане від дідича півторби грошей. – А як того мужика пустиш додому голим, заплачу цілу торбу,– вигадує пан. – І це зроблю! Мартин побіг у ліс. Скинув один постіл і лишив на дорозі. Потім відбіг далі, скинув другий постіл і лишив його серед дороги. А селянин, що йшов із цапом, підняв один постіл, обдивився й жбурнув ним убік: – Що мені з одного постола? Якби два – була би якась користь.– Потяг цапа далі. Йде, йде і знаходить ще один постіл. Підняв, обдивився. – Це пара тому, що я відкинув у корчі. Ото-м дурний, що не забрав! Прив’язав цапа до дерева й вернувся назад. А Мартин того й чекав. Він відв’язав цапа і повів до дідича: – Тут маєте, пане, дайте півторби золота. – А цілу не хочеш? Я ж тобі сказав, що як пустиш чоловіка голим, то дістанеш цілу торбу золота. – Зачекайте, пане. Я вам і те зроблю. Мартин затягнув цапа у недалекий став. Завів його аж насередину. Забив там паль і прив’язав цапа, потім вийшов на берег і почав дуже мекати. Селянин почув мекання і прибіг до ставу. Уздрів цапа у воді й розсердився. – Ох, чорте рогатий, ти аж туди від мене втік. Я тебе зараз виведу! Бідний скинув одяг і поліз у воду. А Мартин виліз із корчів, схопив його лахміття і дав ногам знати. Чоловік вивів цапа із води на берег, а убрання нема. Що було робити? Дочекався вечора і в сутінку голий поплентався додому. , Мартин пішов до пана. Той дав-таки йому торбу золота, Мартин поділився з бідним селянином, над яким позбиткувався із папської волі. А потім повернувся до своїх дітей, і вже вони довго не мали біди.