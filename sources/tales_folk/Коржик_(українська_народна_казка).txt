 Жив собі дід та баба. Дід і каже бабі:  – Спечи ти, бабо, коржик, і хто його влове, той і з’їсть.  Баба спекла коржик. Дід взяв його, покотив по сінях і каже бабі:  – Ну, лови, бабо!  Баба по сінях ловила, ловила – не вловила. Взяв дід коржик, пішов надвір, покотив його і каже:  – Лови, сіренький котику!  Кіт по Двору ловив, ловив – не вловив. Іде дід з коржиком далі. Сидить на тину красний півень.  – Лови, красний півню, коржик!  Півень ловив, ловив – не вловив.  Пішов дід на тік. Молотники молотять хліб.  – Ловіть по току коржик!  Молотники ловили, ловили і ціпи побили, а коржика не вловили.  Пішов дід на лід. Прачки перуть.  – Ловіть, прачки, по льоду коржик! Прачки коржик ганяли, ганяли і сорочки в ополонку повпускали, а коржика не вловили. Пішов дід на дорогу. Йдуть сіновози.  – Ловіть, сіновози, коржик!  Сіновози ловили, ловили, сіно розгубили, а коржика не вловили.  Іде дід далі по дорозі. Йдуть дрововози.  – Ловіть коржик, дрововози, по дорозі. Дрововози коржик ловили, ловили, дрова розгубили, а коржика не вловили.  Іде дід знов по дорозі, а назустріч йому дідусь Макарчик.  – Дідусю Макарчику, лови коржик, як зло-виш – з’їси!  Макарчик ловив, ловив коржика, не вловив, розсердився – як кине палицю – та й прибив коржика. Взяв і з’їв його.