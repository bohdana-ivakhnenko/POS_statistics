Було, де не було, у сімдесят сьомій державі, за скляною горою, за панською бородою. Так би пани держалися на силах, як пісок на вилах. Був один Минька – носився злегенька, мав штани полотняні, а дерся на стіни дерев’яні. Був один чоловік і були у нього три сини й три доньки. Перед смертю скликав він дітей і наказує: – Кожний із синів одну ніч має спати на моїй могилі. А тим часом до кожної з доньок прийде її жених. Котрий котру вибере – за того й віддавайте. Помер чоловік. Старший син зібрався на могилу. Але боявся вночі спати на кладовищі й заночував у сусідській стайні. Настала друга ніч. Зібрався середущий. Та й цей побоявся спати на могилі – пішов до сусідів. А сестри помалу почали віддаватися. Як старший брат зібрався на могилу, прийшов жених за старшою сестрою. Звали його Шашем. На другу ніч прийшов жених до середущої сестри. Він теж звався Шашем… Настала третя ніч. На батькову могилу пішов молодший брат. Запалив собі свічку, сидить і дрімає. Раз прилетіла вила (фея) – злопотіла крилами й загасила свічку. – Погано робиш, – каже хлопець, – бо впотемку не будемо нічого говорити. А я хочу з тобою порадитися. – Ну, якщо так, то запали свічку. Хлопець знову засвітив і почав казати: – Будь така добра, вило, порадь, яким способом я міг би взяти царську доньку. Вила йому каже: – Я тобі пораджу, якщо ти добрий стрілець… До того царя важко дістатися чужому, бо на палаці сидить півень, що бачить чужого від самої границі. Коли хтось підходить, півень зразу піє – дає знати стражникам. Якби ти з границі міг його застрелити, то пройшов би до царя і взяв його доньку. – Я спробую… Ранком хлопець вернувся додому, а тим часом віддалася й третя, молодша, сестра, її жених також звався Шашем. Наймолодший брат зарядив рушницю, сів на коня і їде до царя. Коли приїхав на границю, вистрілив і вбив царського півня. Поскакав до палацу, а стражники на воротах сплять, ніхто не зупиняє. Відчинив двері й поклонився: – Добрий ранок вам, пресвітлий царю! – Доброго ранку. Що ти хочеш? – Я приїхав за вашою донькою! Цар подумав і сказав: – Ну, раз ти міг дістатися до мого палацу, то буде твоя. Справили весілля. Хлопець вертається додому з молодою жінкою. Раптом на дорозі їх зупинив жебрак. Припросився на царську карету. Їдуть, їдуть… Коли хлопець дивиться – ні царівни, ані жебрака! І йде по світу шукати свою жінку. Приїхав він до старшої сестри. Дуже йому зраділа та каже: – Ой братику, мушу тебе сховати, бо скоро мій чоловік повернеться і тебе загубить. – Який дає знак? Як упав кам’яний м’яч, старша сестра сховала брата під коритом. Заходить Шаш: – Кажи, котрий брат зайшов до нашого палацу – якщо старший, злою смертю загине, якщо середущий – злою смертю загине, а якщо молодший – лишу йому життя. Молодший брат виліз з-під корита. Погостилися, і Шаш йому сказав: – Тобі треба йти до поганого царя. Якщо будеш мудрий – візьмеш від нього свою жінку, а ні – пропадеш. Хлопець їде далі. Приїхав до палацу середущої сестри. І та дуже зраділа йому: – Ой братику, добре, що ти зайшов. Та сховаю тебе під корито, бо як прийде чоловік, то може тебе знищити. – Який знак дає? – Кине кам’яного м’яча. Як упав кам’яний м’яч, хлопець сховався під коритом. Шаш зайшов і каже: – Котрий брат у нас? Якщо старший – злою смертю загине, якщо середущий – злою смертю загине, а якщо молодший – життя йому дарую. Тоді молодший брат вибрався з-під корита. Сіли за стіл. А як погостилися, каже Шаш хлопцеві: – Мусиш поспішати і до третьої сестри тепер не заходь. Я тобі скажу сам, що маєш чинити. Ми, троє братів, уже третій рік воюємо з поганим царем, хоча він – наш няньо. Коли приїдеш у палац, його не буде дома. А коли повернеться додому, зразу почне тебе пригощати. Та дасть тобі слабого вина, а собі наллє дужого. Ти при ньому вино обміняй. Цар розсердиться і закричить, чого не береш те, що тобі дають. Спитай: «А ти чого не даєш порядного вина?» Поганець погодиться міняти, бо в нього й так буде більша сила. Якщо жона стане тобі служити, помагати – ти його уб’єш, а якщо ні – загинеш. Та й приїхав хлопець до царя. Жінка налякалася: – Ой, я дуже рада, що бачу тебе, але не знаю, чоловічку, чи не загинемо обоє. Раз приходить поганець-жебрак: – А, добрий вечір, братчику! Будемо гоститися… Налив собі дужого вина, а йому – слабого. Хлопець обміняв чаші. Поганець розсердився: – Чого не п’єш те, що тобі дають? – А ти чого не даєш порядного вина? – Гаразд, випивай і йдемо боротися. Борються. Поганець чувся в більшій силі, але жона стала помагати своєму чоловікові: на нього ллє молоко, на жебрака – воду. Жебрак кинув хлопцем по коліна в землю. Хлопець вискочив і кинув ним у землю до пояса. А доки той вибирався з ями, витяг шаблю й відтяв йому голову. Жона уклала весь палац у шкаралупу від яйця і поїхали. Приїхали до молодшої сестри. Шаш зрадів, що швагер переміг поганця. Погостилися і рушають далі. Шаш проводив їх, але коли вийшли на розпуття, він став каменем. Молодша сестра зібрала й свій палац в яєчну шкаралупу – і поїхали вже троє до середущої сестри. Знову погостилися. І другий Шаш зрадів своєму швагрові й пішов виправляти його у дорогу. А на роздоріжжі так само став каменем. Середуща сестра зібрала свій палац у шкаралупу від яйця – і їдуть до старшої. І там пригостилися. І третій Шаш, як вивів їх до розпуття, одразу став каменем. Старша сестра зібрала свій палац у шкаралупу від яйця – і всі їдуть додому. Вернулися у своє село, поставили чотири палаци і щасливо жили, бо не стало нечистої сили. Може, й тепер собі живуть. А казці кінець.