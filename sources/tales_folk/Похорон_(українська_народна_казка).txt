 Був у багатого мужика Гаврила пес Рябко. Узяв той пес та й здох. Ну, мужик хоче його поховати, як християнина, бо пес йому добре служив. От іде він до попа та й каже: – Хочу я свого пса рябого поховати, як християнина старого. Піп каже: – Що ти, Гаврило, здурів,– пса рябого поховати, як християнина старого? Ти що, хочеш моїх дітей посиротити? Але Гаврило нічого – ходить по хаті, промовляє до попа словами: – Ваша голова не пуста, та й моя не порожня, зробити все можна, маю грошей черес – буде похованим мій пес. Ці слова промовляє і черес грошей висипає. Як ті гроші піп забачає, аж слинку лигає, аж попа хвороба нападає. Бере він ті гроші, хапає, а сам Гаврила радить-научає: – Роби, Гавриле, малу домовинку, ніби на малу дитинку, буду щось діяти, будемо пса ховати. Іде Гаврило додомоньку, робить домовиноньку, ніби на малу дитиноньку. Беруть вони вдвох з попом пса рябого та й ховають, як християнина старого. Гаврило радий, і піп радий. Але пройшло трохи часу, сусіди бачать, що то не чоловік похований, бо всі в багача живі, а тільки пса нема; то то вже видно, що пса поховали. Взяли та й написали жалобу до архирея: так і так, пса рябого піп поховав, як християнина старого. Архирей тоді: – Як так? Я йому!.. Та й написав у село, що приїде. Злякався піп, труситься, до Гаврила йде, свариться: – Що ти зробив, ти мої діти посиротив! А Гаврило йому: – Нічого, батюшко, ваша голова не пуста, і моя не порожня, все зробити можна. Тоді він коня сідлає, черес грошей насипає, до архирея вирушає і цапа рогатого на мотузку з собою забирає. Заходить до владики, двері відчиняє і так промовляє: – Владиче, владиче, висвяти мені цапа рогатого на попа кудлатого. Архирей як розсердиться, як затупає ногами: – Як ти смієш мене так просити, щоб з цапа попа зробити?! Але Гаврило не плошає, черес грошей виймає, на стіл висипає. Він гроші висипає, а архирея вже хвороба розбирає. Бере він гроші, ховає, а цапа садовляє, постригає, на попа його посвящає. Та ще й каже: – Стрижіть його зрідка та й не пускайте до дідька. Гаврило рад, і архирей рад. Ну, але приходить час архирею в село їхати. Приїжджає він у село, йде до церкви і став там під стіною. А піп у церкві править. Архирей думає, що піп не знає про цапа. Але піп знає та й править і співає: Ви висвятили цапа на попа, А я поховав собаку. Ви не винні, Я не ви-и-и-не-е-е-ен! А дяк йому в тон з клиросу: А люди нічого не знають і хрестяться. Ну, тоді архирей злякався та й сказав людям: – Неправда ваша, люди добрі, піп ваш поховав не пса рябого, а християнина старого. Та з тим з села і поїхав.