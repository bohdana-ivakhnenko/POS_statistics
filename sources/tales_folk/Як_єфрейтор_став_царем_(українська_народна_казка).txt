Були в батька три сини. І пішли служити до війська. Найстарший став капітаном, середущий – лейтенантом, а наймолодший – єфрейтором. Всі три дістають відпустку і збираються їхати з Відня додому. Але за довгі роки не заслужили в царя ані гроша. Каже середущий брат найстаршому: – Ти – капітан, то піди до царя й попроси грошей на дорогу. А відтак ми підемо. Заходить капітан до царя, віддає честь і каже, за чим прийшов. Цар питає: – Ти вірно служив мені, капітане? – Вірно, царю. – А виповниш тепер мій наказ? – Виповню. – То дай мені звідти і звідти по писку. Капітан злякався. Як царя бити в пику? І не схотів. Цар тоді наказує дати йому двадцять п’ять буків і вигнати. Вилітає капітан до братів і за кишені тримається. – Скільки дав цар? – питає середущий брат. – Двадцять п’ять. – Е, то мені тридцять п’ять дасть. Вбігає до царя, віддає честь і каже, чого прийшов. Цар і його питає: – Ти вірно служив мені, лейтенанте? – Вірно. – Виконаєш мій наказ? – Виконаю. – То дай мені звідти і звідти по писку. Він збоявся і не хоче царя бити. Цар кличе слуг, каже всипати йому тридцять п’ять буків і вигнати. Тримається і цей брат за кишені. – Скільки дав цар? – питає наймолодший. – Тридцять п’ять. Але єфрейтор вже довідався від капітана, що їм цар дає, і не біжить до палацу, а йде поважно, як генерал. Віддає честь цареві й просить грошей. – Ти вірно служив мені, єфрейторе? – А хіба може єфрейтор погано служити? – А виконаєш мій наказ? – Виконаю, царю. – Дай мені звідти і звідти по писку. Єфрейтор як не розвернеться, як не вліпить цареві з цього і з того боку – цар аж заївся червоною. Каже єфрейторові: – Ти – хитрун. Підводить його до вікна, показує палац і говорить: – Мій батько записав чортові той палац. Тепер хто зайде туди, вже не вертається. Якщо переночуєш там ніч, то віддам за тебе єдину дочку і царську корону. Подумав єфрейтор, а як побачив вродливу царівну, то вже й думання не було. Йде до царя і каже: – Піду ночувати, як дасте мені кавалок ковбаси і шнурок, горіхів і камінців, сокиру, два клинці й скрипку. Цар наказав принести все, що затребував єфрейтор, і той пішов ночувати. Двері самі відкрилися й закрилися – вже він не має права звідти вийти, а до дванадцятої години ще довго чекати. Світить свічку, їсть ковбасу. Рівно опівночі прилітає найстарший Люципер і питає: – Що ти тут робиш? – Їм ковбасу. – Дай і мені. Єфрейтор відрізує шматок шнурка і кидає чортові. Той жує-жує, а з’їсти не годен. – Що, в тебе міцніші зуби, як в мене? – питає Люципер. – Певне, що так. Якби не міцніші, то не ночував би тут. Бере єфрейтор жменю горіхів, кидає по одному в рот, розкушує і лушпиння на чорта спльовує. Люципер витріщив очі й слинку ковтає: – Що ти їси? – Горіхи. – Дай мені. Він виймає з кишені жменю камінців і кидає Люциперові. Чортові зуби тріщать, а камінь ніяк не розкусить. – Справді ти міцніші зуби маєш! Єфрейтор з’їв горіхи і бере до рук скрипку. – Попоїли ми, а тепер заграю тобі нашої, української. Ти ще такої музики не чув. Як заграв коломийки, то чорт почав ногами перебирати. Каже єфрейторові: – Справді файна ваша музика. Я тобі дам, що сам схочеш, лише навчи мене грати. – Нічого не хочу і вчити тебе не буду. Дивися, які в мене пальці рівні, а які твої криві. Колись і в мене такі криві були, але я їх випрямив. – Скажи, де живе той коваль, що випрямляє пальці. Я піду до нього. – Я вже сам умію. – Випрям мої. – Принеси кавалок липи. Чорт схопився і через хвилину несе дубову колоду. Подивився єфрейтор, а то дуб, а дуб добре колеться. – Ні, Люципере, дуб на цю справу не підійде. Принеси липу. Так він носив з усякого дерева колоди, поки не знайшов липову. – Йди тепер принеси ланцюги і два стовпи залізні. За короткий час і це приносить чорт. Єфрейтор забиває стовпи у землю, прив’язує до них ланцюгами колоду липову і каже: – Ану, спробуй, чи вирвеш. Люципер довго моцувався, але вирвати не зміг. Цей тоді трохи розколює липу, забиває два клини й каже чортові запхати між них свої руки. Тоді вибиває клин за клином, а чорт кричить всіма голосами: – Пусти! – Пущу тебе, проклятий, як віддам контракт, що тобі на цей будинок царів тато підписав. Чорт кричить, що контракт у кишені, аби брав собі, а його пустив. Бере єфрейтор документ, забиває клин в кльоц – чорт вихоплюється звідти й тікає, що й на машині б його не наздогнати. Вранці цар каже слузі: – Піди вимети кості з єфрейтора. Приходить слуга, а хлопець спить собі аж заслинився. Побігли до царя. Жаль було цареві віддавати за єфрейтора єдину дочку, але не міг свого слова скасувати. Оженився єфрейтор і став царем.