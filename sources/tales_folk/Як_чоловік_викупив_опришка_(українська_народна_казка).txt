Жив бідний Данило з жінкою та купою дітей. Мали одну корівку, яка давала краплю молока. Данило задумав продати її, аби купити хліба. Закинув корівці мотузок на роги та й повів на ярмарок. Постояв трохи і продав худобину за тисячу лей. Пішов із грошима на найбільшу площу, де було багато склепів-крамниць. Дивиться – на площі стоїть шибениця, а під шибеницею – королівський жовнір із бубном на череві. Жовнір виголошує: – Слухайте, люди! Сюди зараз прийде суд, який має повісити ворога нашого короля. Але як хтось із вас заплатить тисячу лей, то його не повісять. Скоро прийшло багато панів. А жовніри привели молодого хлопця, що був у ланцюгах. Суддя сказав: – Гей, люди! Ви чули, як оголосили? Коли ніхто не дасть за хлопа тисячку, то ми його повісимо! Всі мовчали. – Ну, хто із вас дає тисячу лей? – знову спитав суддя. Люди ще нижче похилили голови. Суддя зробив жовнірам знак. Вони вже хотіли потягнути арештанта вгору. Данило не витримав – так його ті гроші запекли в долоні: – Нате тисячу лей і дайте мені того чоловіка! Суддя забрав гроші, відпустив розбійника. Бідний каже хлопцеві: – Ходімо, легіню, до мене. Доки дійшли додому, ціле село уже говорило: Ади, Данило продав корівчину й за ті гроші купив собі злодія, що хотів самого короля обікрасти. Данило йде і потерпає: а що скаже жінка? А вона чекала на воротах з буком у руках. – Ти ведеш дітям злодія? Данило відповів: – Види тихо, жінко! Як я міг дозволити, аби такого файного легіня повісив суддя? А хлопець сказав: – Не журіться, вуйно. Через кілька днів у ваших дітей буде дійна корова. Він два дні відпочивав, а на третій – десь пропав. Повернувся із двома дійними коровами і привіз десять корців білої муки. – Де ти це украв? – запитала Данилова жінка. – Опришки не крадуть. Вони беруть у панів, аби бідні люди не казали, що до біди веде сто доріг, а від біди і стежечки не видно. Чоловік, жінка й діти були дуже втішені.