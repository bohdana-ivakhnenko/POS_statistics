 Зійшлися звірі та обрали з-поміж себе короля. Кого б то вибрати, хто найдужчий? З-поміж них найдужчий лев, але й медвідь собі хотів бути, бо й він сильний. Пішли вони обоє боротися. Переміг лев ведмедя, й лева поставили за короля. Зійшлося множество і риби морської, почали вибирати над собою короля, а хоть велькориб найбільший, але сом найшвидший і найдужчий, вибрали сома на короля. Злетілися і птиці також вибирати над собою короля і почали вибирати орла. А волове очко, що найменше, собі хотіло бути. І не могли вони полагодити. Каже орел: «Хто найвище з усієї птиці підлетить, той нехай буде королем». Почали всі птиці літати, і орел підлетів найвище. А волове очко сховалося орлові під крило і бачило, як він літав у повітрі. Як вже орел знісся високо, та вже не міг вище підлетіти, а волове очко підлетіло вище і сцінькотіло. Тоді дізналися всі птахи, що таки орел хай буде королем, бо волове очко не по справедливості підлетіло.