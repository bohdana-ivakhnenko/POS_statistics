 Ішли якось Сонце, Мороз і Вітер широкою дорогою, аж зустріли селянина.  – Здрастуй! – привіталися мандрівники.  – Добрий день! – уклонився й собі чоловік.  Щойно друзі розминулися із селянином, як замислилися:  – Із ким же чоловік привітався: з усіма чи з одним?  Наздогнали подорожнього, аж Сонце й Мороз схвильовано цікавляться:  – Ти з усіма нами привітався чи з кимось одним?  Селянин на мить замислився, всміхнувся у вуса й відповів:  – З одним.  – Із ким же?  – Із найдужчим, – заявив кмітливець і пішов додому.  Мандрівники перезирнулися й теж подалися своєю дорогою. Коли це червонощокий дідусь зупиняється й розгнівано вигукує:  – Заморожу нахабу!  Сонце теж обурилося:  – Спершу попечу неввічливого селянина!  Вітер усміхнувся на недобрі слова приятелів:  – Коли ти, Сонцю, припечеш, я охолоджу подихом розжарене проміння, а коли Мороз розгнівається, просто стихну, і чоловік не змерзне.