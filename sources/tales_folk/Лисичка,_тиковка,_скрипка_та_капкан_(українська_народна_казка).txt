 Їхав чоловік дорогою та й загубив тиковку. Лежить вона проти вітру та й гуде. Аж біжить лисичка. – Бач, – каже, – реве, хоче ще злякати! От я тебе утоплю! Ухватила її за мотузочку, почепила на шию і подалась до річки. Стала тиковку топити, а та набирається води та булькотить. – Іч, – каже, – ще і проситься! І не просись, бо не пущу! От як тиковка вже набралась води та й лисичку тягне у воду. – Бач, яка, – каже. – То просилась, а це шуткує. Пусти-бо! Насилу вона вирвалась. От біжить, аж лежить на дорозі скрипка та на вітрі і гуде потихеньку. – Бач, – каже лисичка, – ангельський голосочок, так чортова думка. Та й обмина її. Біжить далі; аж чоловік капкани розставив. – Бач, – каже, – які хитрощі-мудрощі! Хіба вже на їх і сісти не можна. Тільки сіла, а капкан її за хвіст. – Бач, яке, – каже, – ще й держе! Аж ось до тих капканів і хазяїн іде. – Дивись, ще, може, і бить буде! А той чоловік узяв її та й забрав.