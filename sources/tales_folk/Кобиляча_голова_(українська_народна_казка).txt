 Був собі дід та баба. От і в діда дочка, і в баби дочка. От баба пускає їх на досвідки прясти. Дідова ж дочка пряде, а бабина все нічого не робить, а як прийде додому, то ще й обмовить ту.  Ну баба й зненавиділа дідову дочку та й каже до діда:  – Поведи свою дочку, де хоч, там її і дінь, щоб вона в нас дурно хліба не їла!  От дід – нічого робить – і повів.  Веде та й веде, та завів її в ліс – аж там стоїть хатка пуста. Він її у ту хатку й увів.  – Сиди ж ти, дочко, тут, а я піду дровець нарубаю.  Та й пішов. Прив’язав колодочку до віконечка, а сам подався додому. То оце вітер повійне, а колодочка – стук-стук, стук-стук!  А дівчина:  – Це ж мій батечко дрівця рубає!  Сидить вона собі шиє та й не вийде подивитись, що воно стука.  Аж уже стала й ніч.  Коли це – стукотить-гримотить – кобиляча голова біжить.  – Дівко, дівко, одчини!  Вона й одчинила.  – Дівко, дівко, пересади через поріг!  Вона й пересадила.  – Дівко, дівко, дай вечерять!  Вона й вечерять дала.  – Дівко, дівко, постели!  Вона й послала.  – Дівко, дівко, – просить, – положи мене спать!  Вона й поклала.  – Дівко, дівко, заглянь мені в ліве вухо, а в праве виглянь!  Вона й заглянула, а там – і лавки, і двори, і будинки великі, і всяка всячина.  От як виглянула в праве вухо – й така стала гарна!  Згодом вийшла вона заміж за такого хорошого парубка, і живуть собі гарно.  Діждали свята, вона й каже до свого чоловіка:  – Поїдьмо та й поїдьмо до мого батька в гості.  – То й поїдьмо, – каже чоловік.  Поїхали.  От як приїхали, а мачуха аж перелякалась, як побачила, що вона така стала, та й каже дідові:  – Поведи та й поведи й мою дочку, куди свою водив!  Він узяв та й повів.  Веде та й веде – коли ліс, а в лісі пуста хатка стоїть. Він узяв та туди її й завів:  – Отут тобі, дочко, жить!  Та й пішов собі.  А вона досиділа аж до вечора, коли це – стукотить-грюкотить – кобиляча голова біжить.  – Дівко, дівко, одчини!  А вона:  – Не велика пані, сама одчиниш.  Вона й одчинила.  – Дівко, дівко, пересади через поріг.  Не велика пані, сама перелізеш.  Вона й перелізла.  – Дівко, дівко, дай вечерять.  – Не велика пані, й сама візьмеш!  Вона й повечеряла.  – Дівко, дівко, постели спать.  – Не велика пані, й сама постелиш.  Вона й послала.  – Дівко, дівко, заглянь мені в ліве вухо, а в праве виглянь.  Вона й заглянула. А там – один ліс, та такий густий та темний – оком не проглянеш. Тут де не взявся вовк, ухопив її та й поніс не знать куди.  От, а в діда була собачка маленька. То оце вона лежить на призьбі та:  – Дзяв-дзяв! Дідова дочка – як ясочка, а бабиної дочки і слуху не чуть!  То баба:  – А, капосна собака, як дражниться!  Та й піде й прожене собачку з призьби і поб’є.  То баба в хату, а собачка знову на призьбу та:  – Дзяв-дзяв! Дідова дочка – як ясочка, а бабиної дочки і слуху не чуть.  От баба і каже дідові:  – Йди, діду, довідайся, щб воно за знак, що твоя дочка приїздила в гості, а моєї й слуху не чуть.  Дід і пішов довідаться.  Коли приходить він туди – аж тільки хатка пуста у лісі стоїть.