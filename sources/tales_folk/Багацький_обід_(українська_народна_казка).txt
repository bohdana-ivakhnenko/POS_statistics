Наймит служив у багача два роки. Гарував, як чорни і і віл, а багач йому не заплатив ні крейцера. Вигнав його за браму – і все. Наймит сів на краю шанця й задумався, як має покарати захланного ґазду. І йому прийшла до голови одна добра думка... Встав і пішов по хатах. Усюди запрошував: – Моя господиня дуже файно вас просить, аби-сьте прийшли завтра на обід. І ще просила вам сказати отак, адіть, на вухо: не виходьте з хати мого газди, доки не пообідаєте, бо знаєте, вони – чоловік скупий... На другий день ще до полудня до багача стали сходитися люди з усього села. Ішли по одному і цілими громадками. Заходили в хату, віталися з газдою і газдинею й сідали, хто де знав. Балакали про файну погоду і добрі жнива. Потім почали: – Ану, добра газдинько, давайте борзенько обід, бо часу нема. Багач так розсердився, що аж йому темно зробилося в очах. Багачка не знала, що має робити. Думала, що то сам чоловік накликав людей. Клала миски перед них, нарізала хліба й солонини, наливала горілки. Люди їли, сміялися. А господиня, аби догодити своєму чоловікові, ще й припрошувала їх: – Їжте, людоньки, досягайте... Зараз буде яєшня. А багач зі злості аж міниться. Нарешті, не витримав. Став на воротях і казав тим людям, що все ще валили на його обійстя: – Уже по обіді!.. Люди верталися додому й висміювали скупого багача. Отак наймит лишився задоволений.