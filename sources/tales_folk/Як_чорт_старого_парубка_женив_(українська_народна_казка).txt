Старий чорт розсилав своїх синів, щоб людям шкоди наробили: тому фіру з сіном запалили, того набили, тому ще щось на збитки вчинили. А найменшому синові Іванкові чорт наказав: – Підеш у ліс. Там старий парубок з такого-то села рубає дрова. Як складе їх на фіру, то щоб ти йому ту фіру перевернув. Пішов чорт Іванко в ліс. Дивиться, є слід санний. Але не розібрав Іванко, що слід не в ліс вів, а з лісу. Ішов він, ішов, і стало йому зрозуміло, що старий парубок уже поїхав з дровами додому. Не застав чорт парубка в лісі, а вертатися далеко, і хочеться чортові їсти. Коли дивиться, на пеньку лежить шматок мамалиги. (То старий парубок лишив). З’їв чорт ту мамалигу та й подався додому. На вечір зібралися вдома всі чорти. Старший брат хвалиться: – Я зробив те. Середущий і собі: – А я зробив таке-то. – А ти що зробив? – питає старий чорт свого найменшого сина. – Нічого я, тату, не зробив, бо старого парубка у лісі не застав. Лиш з’їв той шматок мамалиги, що він забув на пневі. – За той шматок мамалиги будеш йому два роки служити, – сказав старий чорт. І пішов чортик шукати старого парубка. Прийшов до нього, перекинувся на хлопчика, заліз на браму та й каже: – Добрий день, вуйку! – Добрий день. Що ти, синку, хотів? – Вуйку, я буду у вас служити. – Ну, ходи, послужиш з місяць або два. – Ні, я до вас на два роки. – То скільки ж ти з мене візьмеш за два роки служби? – питає парубок. – Що на плечі візьму, вуйку. «Що ж такий хлопчик може на плечі взяти? – подумав парубок. – Най служить». Погодились. – Як тебе звати? – спитав старий парубок. – Іванко. – Ну що ж, берись за хазяйство. Будем удвох робити. Старий парубок і так був багач на все село, а з Іванком ще багатший став. Прослужив чортик півроку і каже хазяїнові: – Вуйку, вам пора женитися. – Буду женитися, Іванку, най минуться жнива. А недалеко жив пан. У нього був дуже великий лан пшениці, і не було кому її жати. Прийшов пан до багатого парубка за допомогою. – Василю, у тебе багато знайомих. Може б, ти домовився, щоб мені хоч сто десятин вижали? – Що я вам, пане, можу допомогти? – сказав старий парубок та й відмовив панові. А Іванко це підслухав та й каже: – Вуйку, ідіть домовляйтеся за двісті десятин. – Іванку, з ким же ми стільки вижнемо? – Не журіться, вуйку, ідіть домовляйтеся. Я зроблю. – А що за це взяти з пана? – питає Василь наймита. – Скажіть панові, що візьмемо, скільки на плечі вдвох піднімемо, – каже Іванко. Пішов Василь до пана. – Пане, я беруся зжати двісті десятин пшениці. – А скільки ти за це, Василю, схочеш? Василь каже: – Скільки зі своїм наймитом на плечі візьму. Пан подумав: «Скільки вони можуть удвох взяти?» Та й каже: – Добре, приступайте до роботи. Приходить Василь додому. – Все, – каже, – Іванку, договорився я. Лиш не знаю, як ми це удвох зробимо. А Іванко йому: – Вуйку, не журіться. Давайте нагодуємо худобу, все справимо дома, поклепайте коси та й підем оба косити. Справили все, поклепали коси і подалися на панський лан. Почали косити. Відтягнули по покосові, а тут і пан їде. Подивився, нічого не сказав, лиш подумав: «Не буде з цього нічого». Зайшло сонце. Іванко й каже: – Лягайте спати. – Та й що з того, що я ляжу? – питає Василь. – Не журіться, лягайте. Ліг Василь спати. А чортик скликає всіх чортів, і до ранку виросли дві скирти. Одна скирта більша, а друга менша. Під більшою скиртою лежала шворка. Василь прокинувся і здивовано спитав Іванка: – Як це так вийшло? – А це, – каже Іванко, – моє діло. А як пан глянув рано на свій лан, то й йому дивно стало. – Кучер, запрягай коні! – крикнув пан. – Поїдемо розплачуватися з Василем, бо пшениця уже в скиртах. Приїжджає. – Доброго ранку, Василю, як це ти зумів так зробити? – Це моє діло, – каже Василь. – Ну, що ж, Василю, давай розрахуємось. Плата така, як ти казав? – Така, пане, така. – То беріть на плечі та й несіть, що зможете. Тут Іванко вискакує з-за скирти, хапає шворку за два кінці і… скирта посунулася до Василевої хати. – Не бери хоч цю другу, – просить наляканий пан. Поки Василь прийшов до хати, пшениця була вже змолочена і зерно вивіяне. Василь задумався. «Через два роки він потягне все моє хазяйство». А Іванко каже: – Ну, що ж, вуйку, пора вже вам женитися. – Та кого ж я, Іванку, візьму? – Вуйку, в неділю на другому селі буде весілля. Файно вбирайтесь і кличте на весіллі в танець дівчину, яка вам сподобається. Після кожного танцю підходьте до мене, і я вам скажу, брати, чи не брати ту дівчину. Так Василь і зробив. Гарно вбрався і пішов на весілля. Дивиться, гарна дівчина. Кличе її Василь у танець. Потанцював з нею і підходить до наймита. – Ну, як, Іванку, гарна дівчина? – Гарна, вуйку, але не раджу вам її брати, бо в неї є три чортових ребра. – Добре, – каже Василь, – покличу другу. Заграла музика, закликав Василь другу дівчину. Дівчина дуже рада, бо Василь парубок на все село. Після танцю знов підходить Василь до Іванка. – Ну, як, Іванку? – Хороша, вуйку. Є в неї одне чортове ребро, але ви не журіться, я його вирву. Договорився Василь із тою дівчиною. Дуже скоро вони поженились. І живуть собі утрьох. Хазяйство велике, роботи багато. Нажили Василь із жінкою маленьку дівчинку. Коли це виходить заміж сестра його жінки. На таку-то неділю намічається весілля. Іванко й каже: – Вуйку, щоб ви в суботу на весілля не йшли. Най ваша жінка йде, а ви прийдете аж у неділю на вечір. Так Василь і домовився з жінкою. – Хазяйство в нас, жінко, нема як обом іти з дому. Ти йди сьогодні, а я прийду аж завтра на вечір. – Добре, най буде так. Зібралася жінка і пішла з дитиною на весілля. А на завтра наймит перетворив свого хазяїна в молодого гарного хлопця. – Ідіть, – каже, – на весілля. Там через дорогу живе старенька мати вашого тестя. Зайдіть до неї і скажіть: «Бабусю, покличте мені оту молодицю, вашу внучку». Василь так і зробив. А бабуся каже: – Хлопче, де ти бачив таке? Вона такого хазяїна має. Багач на все село. Де ж вона схоче з тобою балакати? Василь виймає з кишені пару червінців. – Нате, тільки зробіть це. Баба гроші в пазуху та й каже: – Зараз буде. Пішла баба на весілля та й каже з протягом: – Марусю, який же тебе красень кличе. А Маруся їй: – Бабко, що ви? Хто може бути кращий за Василя? – Марусю, якби ти його побачила! Іди подивися, що за красень. Зразу піти, то буде підозріння якесь. Тоді Маруся вщипнула свою дитину. Дитина почала плакати. А тато каже: – Марусю, візьми дитину до бабки та забав її там. Най не кричить, бо тут гості. Маруся за дитину та до бабки. Зайшла в хату з дитиною на руках, подивилася на красеня і зомліла. Він починає до неї говорити: – Чи могли б ми так зробити, щоб ти Василя лишила і пішла зо мною? – Я це можу зробити, але ти зрозумій, що в мене дитина. А він їй каже: – Як я люблю тебе, то буду любити й твою дитину. Погодилася вона йти з красенем. І питає його: – Коли ти за мною прийдеш? – Через дві години буду тут. Виходить красень із хати. Маруся з бабою почали радитися: – Що ж робити? – питає Маруся. А баба каже: – Заважає дитина. Але ти не журися. Зоставимо дитину в хаті. Ти йди на весілля, а я запалю хату. Дитина згорить, і все буде добре. І погодилася Маруся з бабою. Але, коли виходили з хати, Іванко-чортик схопив непомітно дитину і поніс додому. Маруся пішла на весілля, баба замикає двері і зразу підпалює хату. Розгорілася пожежа. Все весілля кинулося гасити. Але нічого не могли зробити, бо хата була старенька і під соломою. А Маруся кричить: – Дитино моя, рідна моя, що я тепер буду робити, що ж я буду своєму Василеві казати! Тато каже: – Не плач, Марусю, якось умовимо Василя. Татові вже не до весілля. Запрягає він коні, садить на віз Марусю. А баба теж хоче їхати. Син каже їй: – Мамо, сидіть дома. З такого горя мені від Василя попаде, а вам попаде ще більше. А баба напирається їхати. – Я, – каже, – залізу в мішок, а ти мене зав’яжи. Як буде мене треба, розв’яжеш. Їде тато з дочкою, а ззаду в возі баба в мішку. Приїжджають до дому, відчиняють браму. І починає Маруся голосити: – Що ж ми тепер, Василю, будемо робити! Пропала наша дитина, згоріла на пожежі. А Василь питає: – Як? Що? Марія все розказала. Умовляє тесть зятя. А Василь каже: – Нічо, ідіть з Марусею до хати. Дивися, Марусю, то не наша дитина грається в колисці? У хаті шум і гармидер. – Як це так вийшло? – питає Маруся чоловіка. Не встиг він відповісти Марусі, як хтось голосно постукав у двері. Заходить Іванко-чортик і каже: – Вуйку, два роки закінчились. Я вже забираюся від вас. – Чекай, Іванку, буду платити тобі. – Вуйку, я ж вам казав, що служу за те, що на плечі візьму. – Що ж ти хочеш узяти? – спитав Василь і подумав: «Він же все моє хазяйство може на плечі взяти». – А в мене вже є що брати! – крикнув Іванко. Та до воза, вхопив мішок із бабою на плечі, поніс його до річки і кинув з високого мосту у воду. – Оце тобі, бабо! Більше не будеш дітей розлучати! Оця баба й була тим чортовим ребром, яке треба було вирвати Василевій жінці. А Василь із жінкою жили собі далі.