Був собі чоловік багатий, і був він недобрий хазяїн; і не вибувають у його наймити. Підходить до його парубок, здоровкається і каже: – Треба вам, хазяїне, робітника? Мені люди посовітували. – Треба, – каже. – Ну, так найміть мене на год. – Можна, – каже, – що тобі за год? – Мені грошей не треба, я лічити не вмію. А нехай, як я год прослужу, хазяйка ваша зварить мені борщу та каші у маленьких горщечках, тільки щоб не сердилася, як буде варити. Вона сказала: – Я сердитись не буду, коли ти так дешево наймаєшся до нас. Він став і вибув год, служив хорошо. – Тепер, – каже, – хазяйко, варіть борщ та кашу. Зварила, не сердилась. – Розстеляйте платок, ставляйте борщ і кашу разом туди, покладіть паляничку, мисочки і дві ложки. Поклала вона все, згорнув він у платок, подякував хазяїну і хазяйці, забрав ту годовщину, що заслужив, і пішов собі. Зійшов на стовпову дорогу, іде довго-недовго, зустрічає його Смерть. Женщина чорна уся, як вугіль. Здрастуються. Смерть питає: – Куди ти йдеш? А він каже: – Я заслужив собі обід, так іду, щоб кого зустріти і пообідати, щоб не одному. – А я за тобою давно шукаю, – каже Смерть, – я тебе хочу умертвити. – Ну, – каже, – сядемо, покушаємо, коли я заслужив обід, так хоч не голодний буду, а коли умертвити, так і умертвити. Сідаймо ж та покушаем. Розіслав платочок, паляничку ножиком розрізав, у мисочку борщику насипав, кушають, підливає він з горщика. Поїли борщ, давай кашу їсти; виїли і кашу. Встали, помолились Богу, за обід подякували. Тепер він і каже: – Коли ваше бажання, так і умертвіть, коли вже намітили мене, так нема що. – Ні, я, – каже, – не буду тепер тебе мертвити, бо я за тридцять літ так не кушала, як оце покушала. А іди собі і живи. Ось тобі на п'ятдесят літ одстрочки, а тоді я тебе і умертвлю, я тебе знайду. Розпрощалися і пішли собі. Смерть собі, а він собі. Уходить він у слободу, а у нього нема ні отця, ні матері, і сам він не зна, відкіля він. Знаходить він людей і питає: – Чи не знаєте, може, кому треба робітника, щоб мене найняли? – Ось, – кажуть, – тут дід є, що шукає робітника. Він і йде до діда і каже: – Здрастуйте! Люди казали мені, що вам треба робітника, так мене наткнули, і я прийшов. Найнявся він і служить. У того діда є дівчина, дочка підходяща, їй заміж треба йти. Служить він місяць і другий, робить добре. Полюбив його дід і баба. І питають вони у дочки: – Чи згодна ти йти заміж за наймита? – Як ви, – каже, – згодні, то і я згодна. – Ну гукни його. Вона гукнула. – Чи згоден ти узять мою дочку за себе? – Як ви згодні та вона згодна, то і я згоден. – Ну йди попа договорювати. Пішли попа договорили, обвінчався, свадьбу одгуляли і живуть год і другий добре. Стало хазяйство у них краще, ніж було, пішли вони вгору. Пожили вони год і два, старі позанедужали і померли в один день. Поховали їх в одну яму. Остався він і живе з жоною, і діти у них є. Багатіють вони, синів поженили, дочок повіддавали заміж. Підходить п'ятдесят літ, підходить Смерть. – Оце я прийшла тебе умертвити, оце уже вийшло п'ятдесят літ, що я тобі одстрочки давала. – Смерте, моя мати, мені добре жити, у мене усе є, куди не повернусь, усе є, і мене почитають і поважають. – А може б, умертвити? – Ні, проминіть, я ще хочу жити. – Ну, – каже, – живи, коли не хочеш умирати. Розпрощалась і пішла собі. Як узяв жить, і сини його вже померли, і внуки поженились, а він став уже негодящий нікуди, і ніхто його не вважає ні за віщо, він, як головешка, качається, ніхто його не доглядає, усі від нього одцурались і Смерть від його відцуралася.