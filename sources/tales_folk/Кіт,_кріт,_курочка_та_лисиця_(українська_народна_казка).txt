 Жили собі разом кіт та кріт, та курочка. Кіт та кріт ходили на заробітки, а курочка залишалася дома. Вони як ідуть на заробітки та й наказують: – Не виглядай, курочко, в віконце, а то тебе лисичка украде. Пішли раз кіт та кріт на заробітки, а лисичка прибігла під віконце та й каже: – Курочко, курочко, Масляна головочко, Одсунь віконечко Та глянь на сонечко: Он бояри йдуть – В красному, в зеленому, голубому Та й на конику вороному. Курочка одсунула віконце та й виглянула, а лисичка хап її за голівку та й понесла в свою хатку. А курочка дорогою і співає: – Коте, коте, і ти, кроте! Несе мене лиска На лисому хвості По липовому мості, З гірки на долинку Та й в свою хатинку! Кіт та кріт почули, прибігли та й одняли курочку: – Ми ж тобі казали, щоб ти не виглядала, а ти не послухала нас! Так дивись, не виглядай же! Ми тепер підем далеко і не почуєм, як ти нас кликатимеш. На другий день кіт та кріт пішли, а лисичка знов прибігла, сіла під віконце та й: – Курочко, курочко, Масляна головочко, Одсунь віконечко Та глянь на сонечко: Он бояри йдуть – В красному, в зеленому, голубому Та й на конику вороному. А курочка притаїлася та й мовчить. Тоді лисичка каже: – О, яка ж бо ти, курочко, спесива!.. Уже розсердилась… Я тільки пожартувала. Курочка виглянула, а та хап її за голівку та й понесла у свою хатку. А курочка дорогою співає: – Коте, коте, і ти, кроте! Несе мене лиска На лисому хвості По липовому мості, З гірки на долинку Та й в свою хатинку! Кіт і кріт почули, прибігли і одняли курочку: – Ми ж тобі казали, щоб ти не одчиняла віконця! Тепер ми підем ще далі, так хоч як будеш звати – не почуєм. На третій день вони пішли на заробітки, а лисичка зараз і прибігла, сіла під віконце: – Курочко, курочко, Масляна головочко, Одсунь віконечко Та глянь на сонечко: Он бояри йдуть – В красному, в зеленому, голубому Та й на конику вороному. Курочка мовчить. Вона тоді вдруге заспівала та й каже: – О, курочко, яка ж ти сердита! Я тільки пожартувала 3 тобою, а ти і розсердилася!.. Я зовсім не хотіла тебе їсти! Тепер тебе не буду й зачіпать… Курочка виглянула, а вона її хап за голівку та й понесла у свою хатинку. Курочка дорогою і співає: – Коте, коте, і ти, кроте! Несе мене лиска На лисому хвості По липовому мості, З гірки на долинку Та й в свою хатинку! Не чуть. Вона вдруге заспівала: – Коте, коте, і ти, кроте! Несе мене лиска На лисому хвості По липовому мості, З гірки на долинку Та й в свою хатинку! Не чуть. Вона втрете заспівала: – Коте, коте, і ти, кроте! Несе мене лиска На лисому хвості По липовому мості, З гірки на долинку Та й в свою хатинку! Не чуть. Лисичка принесла її додому та й заставила своїх дочок піч топить та воду гріть, а курочку посадила на пічку. Кіт та кріт прийшли додому – аж курочки нема, лисичка вкрала. Вони пішли в ліс, зробили скрипочку і дудочку, пошили шкіряний мішок та й пішли на лисиччин двір, сіли та й грають: – Ду-ду, ду-ду в дудочку, Скрипу, скрипу в скрипочку! А в лисички новий двір, Чотири дочки на вибір, П’ята вона, вийди сюда! А лисиччині дочки почули та й кажуть: – Що се, мамо, грає? Ми підем послухаємо. А лисичка каже найменшій: – Піди подивись, та не барись, а то пора курочку різать. Та вийшла. – Музиканти мої, музиканти мої, заграйте мені! А вони питають: – А чи будеш танцювати? – Буду. – Ду-ду, ду-ду в дудочку, Скрипу, скрипу в скрипочку! А в лисички новий двір, Чотири дочки на вибір, П’ята вона, вийди сюда! Цок та й в лобок, та й у шкіряний мішок. А лисичка чекає-чекає – не йде дочка. Вона і по-сила другу: – Оце як забарилась!.. Піди поклич. Пора курочку різать. Та вийшла та й каже: – Музиканти мої, музиканти мої, заграйте мені! – А будеш танцювати? – Буду. Ду-ду, ду-ду в дудочку, Скрипу, скрипу в скрипочку! А в лисички новий двір, Чотири дочки на вибір, П’ята вона, вийди сюда! Цок та й в лобок, та й у шкіряний мішок. Лисичка посила третю дочку: – Піди подивись, що вони там так забарились! Нехай ідуть скоріш. Пора курочку різать. Та вийшла та й просить: – Музиканти мої, музиканти мої, заграйте мені! – Будеш танцювати? – Буду. Ду-ду, ду-ду в дудочку, Скрипу, скрипу в скрипочку! А в лисички новий двір, Чотири дочки на вибір, П’ята вона, вийди сюда! Цок та й в лобок, та й у шкіряний мішок. А лисичка, почекавши, бачить, що нема третьої дочки, посила четверту: – Піди поклич їх. Що вони там роблять? Та вийшла та й каже: – Музиканти мої, музиканти мої, заграйте мені! – А будеш танцювати? – Буду. Ду-ду, ду-ду в дудочку, Скрипу, скрипу в скрипочку! А в лисички новий двір, Чотири дочки на вибір, П’ята вона, вийди сюда! Цок та й в лобок, та й у шкіряний мішок. А лисичка чекала-чекала та й каже: – Що це вони там забарились? Піду сама покличу. Вийшла: – Музиканти мої, музиканти мої, заграйте мені! – А ти будеш танцювати? – Буду. Ду-ду, ду-ду в дудочку, Скрипу, скрипу в скрипочку! А в лисички новий двір, Чотири дочки на вибір, П’ята вона, вийди сюда! Цок та й в лобок, та й у шкіряний мішок. Ввійшли у хатку, взяли курочку, принесли додому і тепер разом поживають та добро наживають.