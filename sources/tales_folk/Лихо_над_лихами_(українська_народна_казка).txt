Жив на світі бідний чоловік. Не знав він. за що взятися, щоб якось прожити з сім'єю, не вмерти з голоду. – Немає кращого ремесла, як ліпити нові горшки й дротувати розбиті! – сказав він якось жінці й вирішив стати гончарем, а заодно й горшки дротувати. Так і прозвали того чоловіка – Горшкодротар. Влітку чоловік робив з глини горшки, обпалював їх, возив до міста продавати. Зимою ходив по селах, дротував розбиті горшки, глечики та інший посуд. Непогано заробляв: за новий горщик йому насипали такий же горщик зерна, за подротований – півгоршка. Везе, бувало, Горшкодротар горшки на ринок, весело насвистує та ще й наспівує, щоб люди знали: – Горшки на продаж, горшки дротувати! Почув якось цар, як дротар наспівує, й дуже сподобалося йому, що той хоч і бідний, та веселий. – Чого ти, чоловіче, такий веселий? – питає цар. – А чому б мені не радіти, не веселитись, коли я в житті ніякого лиха не знаю? – Скажи, чоловіче добрий, чи ти можеш відповісти на таке запитання: що то за лихо, що над усіма лихами лихо? – А чому б мені не відповісти? Знаю! – Отож я своїм міністрам і загадаю таку загадку, хай попробують відгадати. Тільки ти дивись, нічого їм не кажи, якщо тобі добре не заплатять. Скликав цар всіх міністрів до себе: – Ви в моїй державі наймудріші люди. Ось я вам загадаю загадку: відгадаєте – будете і далі міністрами, не відгадаєте – ідіть під усі сто вітрів. – Загадуй, відгадаємо! – закричали міністри, не давши цареві й договорити. Цар і питає: Поставить – Що то за лихо, що над усіма лихами лихо? Задумалися міністри. – Ні, ми так швидко не відгадаємо! – Приходьте тоді через три дні. – Світлий царю! Три дні для такої загадки – мало! Дай нам бодай два тижні. – Хай буде по-вашому! – погодився цар. Пішли міністри по всій країні наймудріших людей розпитувати, та ніхто не може загадку розгадати. Зібралися вони через тиждень знову в царя. – Ну що, мої славні і мудрі міністри, відгадали? – Ще ні! – відповіли в один голос міністри. Тим часом до палати залетів знадвору веселий приспів Горшкодротаря: – Горшки продаю, горшки дротую! – Пресвітлий царю! Дайте такий наказ, який заборонив би всіляким горшкодротарям кричати під царськими вікнами, – каже один із міністрів. – Хай собі виспівує, коли він лиха не знає! – відповів на це цар. Тут піднявся ще один міністр і каже: – А може, він розгадав би загадку? – Спробуйте! – відповів цар. Наступного дня найстарший міністр відшукав у місті Горшкодротаря. – Послухай, Горшкодротарю! Відгадай загадку! – Яку? – Що то за лихо, що над усіма лихами лихо? – Я й не такі загадки відгадував, а над цією й думати нічого! Міністр аж очі витріщив. – Тобі, може, й дурниця, а я вже тиждень ходжу поміж мудрих людей, звідуюся, й ніхто мені не може допомогти відгадати. – Даси сто золотих – відгадаю! – мовив Горшкодротар. Бачить міністр, що Горшкодротар не жартує, виплатив сто червінців. ^ Горшкодротар і каже: – Хіба може бути більше лихо, як злі сусіди? Це перше лихо на білому світі! З цим і пішов міністр до царя. По дорозі зустрічає другого міністра. Той питає: – А що, відгадав Горшкодротар? – Аякже, відгадав за сто золотих! – Хай він провалиться, той Горшкодротар, – мовив другий міністр. – Щоб я йому сто золотих платив! Та хоч і розізлився на Горшкодротаря. все ж хотілося йому залишитися міністром. Довелося піти до Горшкодротаря, поклонитися: – Бідному чоловікові і за спасибі відгадав би, а тобі не скажу. Коли ти міністр, то маєш чим заплатити. Розізлився міністр на Горшкодротаря й пригрозив: – Ти, сякий-такий, знаєш, що я можу тебе розорити? А Горшкодротар йому: – Воно й видно, що ти і торбу взяв би від жебрака. – Бачу, що з тобою не дійти до кінця. Даю тобі п'ятдесят золотих! Досить з тебе! – Я за п'ятдесят і рота не розкрию! Пішов розлючений міністр, так ні до чого й не договорившись. На другий день прийшов знову: – Ну що, дійшов до розуму? Береш п'ятдесят золотих? – Ні, не беру! – На вже, на! – шпурнув міністр гаманець на стіл. – Ось тобі сто золотих, кажи швидше! – 0 ні, за сотню я сьогодні не скажу! – А скільки ж тобі? – Даси двісті – скажу! Міністр вже і погрожував, і залякував, та нічого не добився. Приходить на третій день: – Ну, береш сотню? – Ні, не беру. – На, маєш двісті золотих, – шпурнув міністр гаманець Горшкодротарю. – Ні, пане, тепер хоч би і тисячу давав, не скажу! – Що, розбагатів надто? – Не розбагатів, треба було вчора давати, скільки просив. От прийшов строк, зібрав цар міністрів. Питає третього: – Як у вас справи? Відгадали загадку? – Пресвітлий царю, почекайте до полудня. -Добре, почекаю! – погодився цар. Прибіг міністр до Горшкодротаря, впав перед ним навколішки й благає: – Відгадай ту загадку, зглянься! Не відгадаєш – мені кінець. Проси, що хочеш! – Добре, добре! – каже Горшкодротар. – Коли так просиш, я тобі й без грошей скажу. Тільки ти ось що зроби... Міністр дуже зрадів, коли почув, що Горшкодротар і загадку відгадає, і грошей не візьме, на все погодився: – Що тільки накажеш, все зроблю! – Посади мене на візок і вези в царський двір. – Змилостився! – заблагав міністр. – На десяте село відвезу на собі, тільки не на царський двір! Побачить мене цар в упряжці – я крізь землю провалюсь від сорому! – Скажу тільки при цій умові. А там роби, як сам знаєш! Бачить міністр, що немає порятунку, впрігся до візка і везе Горшкодротаря разом з його горшками. Той сидить наверху й на весь голос приспівує: – Горшки, кому горшки? Горшки дротувати! – Та ти хоч не кричи! – просить міністр. – Дам тисячу золотих, тільки замовкни. Та Горшкодротар не слухає, усе наспівує. На його голос вийшов цар з двома міністрами. Бачить – третій міністр тягне візка, а на візку горшки і Горшкодротар сидить, приспівує. Махнув цар рукою, щоб зупинився. – Хто тебе везе? – питає Горшкодротаря. – Дурна голова! Гіршого лиха й не знайти, це вже дійсно лихо над лихами! Цар покликав до себе Горшкодротаря й міністра: – Віднині будеш ти, Горшкодротарю, міністром, а цей хай ліпить горшки і дротує їх.