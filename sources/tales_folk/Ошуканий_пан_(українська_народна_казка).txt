Був у селі пан, і ніхто не міг його ошукати, ані змудрувати. Але приходить його орендар з корчми і каже: – Прошу пана, в мене є такий Іван, що ошукає вас. – Ех, що ти говориш, – каже пан. – У мене не такі газди були, а жоден не ошукав ані змудрував. Як мене твій Іван змудрує, то дам тобі сотку. – А як не змудрує, – каже орендар, – то я панові дам свою сотку. – Ану, припровадь того Івана до мене, – каже пан орендареві. Приходить Іван. Поцілував пана в руку та й каже: – Берімо, пане, собі по коневі і їдьмо в світ обоє. Та й сів пан на білого коня, а Іван на чорного. їдуть, їдуть, нема села, вже ніч, треба ночувати. Аж приїхали в ліс. Пан запитує: – Ну, хто буде пасти коні? – Пан буде пасти, – каже Іван. – Чому? – пан на те. – Най би Іван пас, не я. – Ні, я не буду пасти, – каже Іван. – Мій кінь чорний, і ліс чорний, його вовк не уздрить. А панів кінь білий, то його вовк уздрить і з'їсть. «Що ж робити? Треба пасти», – каже собі пан. Іван ліг спати, а пан завертає коні та й пасе. Настав день, посідали вони на коней і їдуть. Але їдуть, їдуть, в’їхали до лісу, виїхали з лісу і знову в ліс заїхали на другу ніч, у ліс березовий. Тоді пан каже: – Чуєш ти, Іване, дай мені твого чорного коня, я тобі дам білого. – Добре,– каже Іван. – Ну, Іване, я пас тієї ночі, тепер ти паси цієї ночі, бо я хочу спати. – А що ж мені до того? Я маю білого коня та й ліс білий, вовк його не буде бачити, а панів кінь чорний, то його вовк уздрить і з'їсть. Мусить пан і цієї ночі пасти. Пан пас, а як побачив, що Іван заснув, то зайшов й Іванового коня зарізав. Іван виспався, а коли встав і побачив, що його кінь зарізаний, взяв і пайового коня зарізав. Пан пробудився аж удень та й каже: – Пора, Іване, їхати. – Не знати, пане, – каже Іван, – на чому будемо їхати, бо нема коней, звір подушив. Взяли сідла на плечі й рушили пішки. Приходять до одного села і просяться на ніч, та ніхто не хоче їх прийняти. Пішли вони до двора, і їх там прийняли. Взяли пана до покою на вечерю, а Івана до пекарні. Іван повечеряв у пекарні, але ще був трохи голодний. А пан добре повечеряв у покою межи панами, але каже: – Я буду спати лишень там, де мій Іван спить, бо боюся, щоби він не лишив мене з компанії. І дали їм таку станцію, де були поскладані горшки з молоком. Пан ліг і заснув. А Іван устав, з кожного горшка сметану з’їв. А в той горнець, що призначений був на сметанку, накришив хліба; свого пана понамащував сметаною по голові, по тварі, а сам ліг спати. Встає рано ключниця сметанку збирати, а сметанки нема. Вона тоді наробила крику, що пан з кожного горшка поз’їдав сметану. І дають про те знати до того пана, що його був двір. А той пан каже: – То не може бути, щоб пан збиткував, то, певне, Іван з'їв сметану. Приводять їх обох до пана. Пан дивиться, Іван чистий, а його пан обльопаний сметаною. Пан домовий звелів Івана й Іванового пана вибити і вигнати за браму (Івана менше били, а його пана більше). Ідуть вони, вже додому вертаються. Та Іван іде скачучи, а пан іде плачучи. Іван іде та збирає по дорозі згублене пір'я. А пан запитує: – Нащо ти, Іване, збираєш? – Буду собі крила робити, – каже Іван, – й буду додому летіти. А пан зачав і собі пір'я збирати, каже: – Я теж буду летіти, я тебе не лишуся. Назбирали – пан повні кишені, а Іван трошки в пазуху. Приходять до міста. Іван мав грейцар і купив собі горнятко. А до того горнятка купив собі за другий грейцар дьогтю. А пан вже так обдерся в дорозі, що не мав ані грейцара. Та й каже корчмареві: – Дай мені дьогтю. – Я не маю нічого, – каже корчмар, – і не дам тобі нічого свого. А Іван каже: – Що пан мав корчмарем короводитися, най корчмар дозволить панові помочити руки в дьогтю. І корчмар панові дозволив, пустив його до бочки з дьогтем, і той помочив обидві руки аж до плечей. Вийшли з міста в ліс. Приходять під дуба та й посідали собі. Каже Іван панові: – Ліпи пір'я до рук. Пан поприліплював пір'я до обох рук і питає Івана: – А ти чому не мастиш руки дьогтем? – Я допіро на дубі ліпити буду, – каже Іван. – А що ж ти на дуба полізеш? – Коли ж би я з землі на крилах піднісся? Я мушу з дуба летіти. – То й я з тобою на дуба лізу, – каже пан. – Я тебе не лишуся. Вилізли на дуба і пан, і Іван. Та й каже пан: – Ну, роби собі крила. – Я буду перший раз, – каже Іван, – несмарований летіти. Як на дорозі ослабну, то посмарую. Зачав Іван махати руками, нібито хоче летіти. А пан каже: – Ну, най я вперед лечу, бо ти умієш летіти і мене лишиш. – Ей, ні, – каже Іван, – най я вперед лечу. Нарешті Іван погодився: най пан летить наперед, а він лишиться ззаду. Пан збив крильми і на землю впав. А Іван за паном помалу зліз з дуба. Та й пішли обоє просто додому. Так орендар дістав від пана сотку, бо Іван його остаточно в дорозі ошукав.