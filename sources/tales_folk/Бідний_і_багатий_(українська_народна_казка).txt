Багач і бідняк були собі сусідами. Багацький пес часто збиткував бідного чоловіка – забігав до курника і їв яйця, що несли три курки. Бідняк розізлився. Одного разу він підсів із ломакою в руках і вбив того псиська. Багач аж трусився від люті. Прибіг до бідного й кричить: – Ти вбив мого пса? – Убив, аби не крав. – Тепер сам будеш гавкати на моїм обійсті! А ні – подам тебе до суду! Бідняк подумав і сказав: – Не подавай до суду, буду гавкати. Пішов до корчми і розповів людям про ситуацію. Сільські злодії втішилися, що так сталося. Про щось пошепталися і добре пригостили бідного чоловіка. Як стемніло, бідний, що був напідпитку, сів собі на порозі багачевої хати і – гав-гав! гав-гав! А тим часом злодії розбили двері у коморі й винесли все добро. Багач, задоволений, що бідний вартує його господарство, заспав міцним сном. А вранці глянув до комори й за голову схопився. – Чому ти мені не сказав, що злодії залізли в комору? – накинувся на бідного. – А твій пес хіба вмів говорити? – спитав його бідний. Багач вигнав сусіда й більше не чіпав.