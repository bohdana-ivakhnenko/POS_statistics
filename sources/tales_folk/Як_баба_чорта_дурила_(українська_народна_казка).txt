Зосталась жінка удовою і вже зістарилася; сидить, журиться. Раніше-то степів було багато, на їх люди були не дуже голодні; так та жінка, горюючи, й каже: – Хоч би сам чорт прийшов та виорав мені ниву. Іде той чорт, зробився мужиком і до неї в хату увійшов, каже: – Здорова будь, бабо! – Здоров! – Я чув, що ти клопочешся, бо нема кому степу виорать? – Клопочусь. – То я тобі виорю. Чорт заходивсь і виорав ниву; питається тієї баби: – Що ми, – каже, – посіємо? А баба йому: – Посієм моркву, морква добре росте, а бадилля ще більше. Чорт не знав, що з неї їсти, та думав, що бадилля. Баба його й питає: – Як же ми будемо ділитися? – Ділитися, – каже чорт, – будемо так: те, що зверху, те мені, а тобі – коріння. Баба тільки усміхнулась, дума собі: добре! От насіяли, вродила морква. Чорт забрав бадилля на в’язку й приносить додому. Ті, його чорти-товариші, й сміються: – Каже, що він розумний. Де в біса! Його й баба обманула. Було б тобі те брать, що в землі, а не те, що зверху. Він каже: – От як піду на другий год, то я її обману. На другий рік виорав їй ниву; приходить до баби й питає: – Що посіємо? – Мак, – каже баба. Посіяли. Чорт старається та поливає. Ті лопуцьки ростуть великі, а маківки ще більші. Дозрів мак. Баба питає: – Як ми будем ділитися? А чорт і каже: – Мені те, що в землі, а тобі – що зверху. Баба маківки позрізувала, а чорт бадилля зв’язав і поніс додому. Чорти знову соромлять його. Він тоді спересердя каже: – Піду сякої-такої віри бабу вб’ю. Приходить він до тої баби, а вона й пита: – Чого ти прийшов? – Я тебе, бабо, вбити хочу. Та баба йому й каже: – Е, ти чорт, бісової віри, здоровий, іще й справді вб’єш мене, а треба битися по правилах. – Як, – пита чорт, – по правилах? – Візьми верхові вила, а я візьму качалку, та підем у хлів битися. (Вона знов його обманула). Увійшли вони у хлів битися, той чорт зачепився за бантину ріжками, бо вила були довгі, а баба, де влучить чорта, там і б’є. Той чорт просить: – Бабо, голубочко, на тобі верхові вила, а мені дай качалку та ходім надвір биться. Оддав чорт бабі вила, а сам узяв у баби качалку й пішли надвір биться. Чорт маха качалкою кругом себе, а баба його вилами штурха. Чорт бачить, що біда, та хода! Прибіга додому, а з нього сміються і з дому проганяють, що два рази баба обманула, а на третій ще й побила. Той чорт тоді й пішов. Ходив-ходив голодний днів зо три; зайшов на степ, а мужик пеньки корчує. Чорт зробився чоловіком і каже: – Здоров, чоловіче! Чи даси мені хоч повечерять, як я поможу тобі пеньків корчувать? – Дам, – каже. Чорт так корчує, що геть усі пеньки повиривав до вечора. Приїжджає мужик з чортом (не зна мужик, що то чорт), випряг коня; пішов з ним у хату; жінка насипала там борщу, ріже хліб. Діти кажуть: – І я їсти хочу, і я їсти хочу! А той чоловік і каже: – Чорта з’їжте! Той чорт з хати! (І пообідав якраз!)