Жив собі хлопець. Він згодився панові служити доти, доки той не прожене його. Та скупий пан не відпускав хлопця і не проганяв. – Тоді тебе відпущу, – сказав, – якщо виженеш чортів із болота або принесеш торбинку золота. Подумав хлопець, що золота не дістане ніде, а чортів, може, як-небудь вижене. Пішов у болото і сів там, грається. Аж прибігає чорт до нього і питає, що він думає робити в болоті. – Е-е, – говорить хлопець, – думаю монастир будувати. Чорт злякався і побіг до старшого чорта із скаргою. Старший говорить до чорта: – Якщо ти хлопця побореш, то виженеш з болота, а коли він тебе, то буде будувати монастир. Приходить чорт до хлопця, а той стовпи мурує. Чорт і говорить: – Давай боротися. Якщо ти мене побореш, то будеш робити, а якщо я тебе – то вижену з болота. – Е-е, – говорить хлопець, – ходи спочатку з дідом моїм поборися, а потім зі мною. Хлопець узяв чорта за руку і водить по лісі. Наткнулись на ведмедя. – От дивися, – каже хлопець, – мій дід мохом поріс, а спробуй його побороти! Чорт накинувся бороти ведмедя, а той спросоння як гахне, то чорт аж у свого старшого опинився та говорить, що коли діда не міг побороти, то того і зовсім не зможе. Тоді старший чорт посилає чорта з булавою: хто вище підкине. Як хлопець вище, то буде робити, як чорт – то приженуть хлопця з болота. Чорт як підкинув булаву угору, то вона годину летіла, а як упала, то вгрузла в землю. Тоді хлопець взяв за кінець булаву, то в нього аж в очах почорніло, бо вона була дуже тяжка. Тоді він почав дивитися в небо. А чорт питає його: – Чого ти так довго туди дивишся? – А дивлюся, щоб хмара підійшла, а тоді як шпурну булаву, то будеш тільки й бачити! Чорт за булаву – та й утік до старшого. – Добре, що не дав закинути, а то були б ми пропали без булави. Тоді старший чорт посилає рогатого чорта, що вміє кріпко свистати. – Йди, – каже, – як ти дужче свиснеш, то виженеш його з болота, а як він – то останеться робити. Приходить рогатий до хлопця, а той стовпи вже поставив. То чорт питає, що він буде робити. – Та, – каже, – буду вже верха зводити. От чорт і говорить: – Давай, хто дужче свисне: як ти, то будеш робити, а як я, тоді тебе виженем. Тоді як впер чорт десять пальців у рот, як свиснув, то на дереві листя облетіло. А хлопець говорить: – А як я свисну, то геть гілля обломиться, тільки заплющ очі. Коли чорт заплющив очі, хлопець вийняв нагайку і як свиснув по очах, то рогатий опинився аж у старшого чорта. Тоді старший питає: – Як там? Чорт говорить, що він уже стовпи ліпить: – Як я свиснув, то листя облетіло, а як він свиснув, то були б очі в мене повилазили. Бачить старший, що нема рятунку, приходить до хлопця сам. – Здоров, майстер! Ти моїх послів переміг, і я прийшов з проханням. Скільки ти хочеш грошей, щоб перестати ліпити цей монастир? Хлопець говорить: – Небагато, оцей капелюх золота. – Я принесу більше, ніж капелюх. Хлопець здогадався, в чому справа, взяв і продовбав ямку, встромив туди капелюх, в якому зробив дірку. Приносить чорт золота торбинку. Як всипав, то бачить, що нема того золота й на дні. Приносить другий раз уже дві торбинки і всипає в капелюх. Насипав повного капелюха. Хлопець те золото взяв у мішок та й пішов до скупого пана на розрахунок. Розійшовся з паном і більше в панів не служив.