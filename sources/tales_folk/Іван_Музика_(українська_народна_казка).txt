Були собі два брати. Один бідний, а другий багатий. Бідний все служив у багатого. Одного разу пішов бідний на поле, а там чорт сидить. Вириває чорт на полі бідного брата пшеницю і насаджує багатому. – Ти що робиш?! – крикнув бідний брат. – Я саджу пшеницю твоєму брату, бо я його щастя. Вхопив бідняк чорта і почав його лупцювати. Чорт кричить, проситься. – Ти скажи мені, де ж моє щастя, – каже бідний брат, – тоді відпущу тебе. – Добре, скажу. І повів його чорт у ліс. Привів до великого дупла, а в тім дуплі сидить музика і грає на скрипці. – Оце твоє щастя, – каже чорт. Ухопив бідняк своє щастя і ну його лупцювати! – То як же так! Ти моє щастя, а я так бідую?! Музика почав проситися. – На тобі, – каже, – цю скрипку. І це буде твоє щастя. Узяв бідняк скрипку, прийшов додому, забрав жінку й дітей та й пішов у світ. Оглядається назад, а за ним біжать його злидні. Він і каже злидням: – Як же ви оце так, у шматтях, за мною йдете? Мені соромно за вас. Треба вас у щось заховати, щоб люди не бачили. – Добре, – кажуть злидні. Вийняв бідняк велику скляну банку та й каже: – То залазьте в цю банку. Злидні залізли в банку, а бідняк закрив їх там та й закопав у землю під мостом. І пішов собі з сім’єю далі. Прийшов він до одного пана. Пан питає: – Хто ти? – Іван Музика. – То добре. У мене якраз музикантів нема, то будеш за музику. Як почав Іван Музика грати – всі танцюють і не можуть зупинитися. – Заплатіть, то не буду грати, – каже Іван Музика. Платять Іванові, і він перестає грати. І добре заробляє Іван. А пан подивився на це діло і вирішив Івана позбутися. Каже йому пан: – Я даю тобі хату. Іди туди й живи. – Добре. Прийшов Іван Музика до тієї хати, а там старий чорт живе. Старий та ще й до того кривий. Каже йому чорт: – Можеш зі мною жити. Але знай, що тут є одне місце, на яке ти не маєш ступати. І показав йому чорт куток біля печі, де було те місце. – Добре, – погодився Іван Музика. А через якийсь час каже йому чорт: – Почалася війна. Хоч я старий і кривий, але на війні мені бути треба. Іду на війну. Як не повернуся за три роки, то розкопай місце біля печі, де я сидів, і те, що знайдеш, буде твоє. Чекав Музика чорта рік, чекав два. Минуло й три роки, а чорта нема. Розкопав Іван місце біля печі, а там повний чавун золота. За те золото купив Іван панський маєток і всі землі того пана. Тепер у Івана були великі поля. Хто не їде, питає: – Чиє це поле? – Івана Музики. І багатий брат Івана не раз чув про Івана Музику, але ніколи не думав, що то його брат. Та ось одного разу жінка багатого брата каже: – Давай поїдемо до того бідолахи, брата твого. Він у нас стільки робив, стільки мучився. Кажуть люди, що бачили його в такому-то селі. – Чого ми туди поїдемо? – каже багатій. – Він же голий і босий. Він не має нас чим пригостити. – То візьмемо якогось борошна трохи та ще чогось, та завеземо йому. У нього така велика сім’я. – Ну, добре, – сказав чоловік, і поїхали вони до Івана. Приїхали в те село та й питають: – Де тут Іван живе? – Який Іван? – Іван-бідняк. – Нема в нас такого. У нас лиш один Іван – Іван Музика. А жінка й каже: – Якщо лише один Іван у селі, то це і є твій брат, їдьмо до нього. Приїжджають вони до подвір’я Івана Музики. Багатій як глянув на те подвір’я, то й злякався. – Бабо, ти здуріла, чи що? Та це ж панський дім! Хіба ж бідолаха може в такому домі жити? – А може, він тут за слугу? – каже жінка. Розчинилася брама, і вони в’їхали на подвір’я. Вибігли слуги, випрягли коней і забрали їх кудись. Забрали й воза. А багатій каже жінці: – От бачиш, уже й коней наших нема, уже й воза нема. А що з нами самими буде? Тут же пан живе. Він нам задасть! Заводять їх у той палац. Виходить до них господар. Глянули – так і є, брат! Здивувалися вони, але нічого не кажуть. Посадив їх Іван за стіл, а на столі із страв є все, чого душа забажає. Сидить багатій, пригощається та все думає: «І де бідняк такого багатства набрав?» Й таки не витримав та й питає: – Іване, звідки ти такого багатства набрав? – Пізніше скажу. – Ні, ти зараз скажи. Іван не хотів, а тоді взяв та й сказав: – Я свої злидні у банці під мостом закопав. Там вони й тепер сидять. Як почув це багатій, то вже не міг усидіти на місці. «Не має він бути таким паном. Я завжди був багатий, а він бідний. То нехай так і далі буде», – подумав багатій та й каже: – Їдьмо, жінко, додому. Жінка хотіла ще трохи погостювати, але чоловік наполягає: «їдьмо» та й «їдьмо». Поїхали вони. Приїжджають до того мосту, де злидні закопані. Розкопав багатій те місце, витяг банку і випустив усі злидні. А злидні зразу почіплялися до нього. Багатій і каже: – Що ви, дурні, чи що? Ви йдіть до мого брата. Він же вас закопав, а я вас випустив. Він багатий, у нього є що взяти. А злидні йому: – Він бідний був, та й то закопав нас. А тепер він багатий, то як до нього підступиш? Та й пішли злидні за багатієм і прийшли аж до його хазяйства. І незабаром все те хазяйство пропало: то кінь згине, то корова, то злодії щось украдуть. Так і зробився багатій бідняком. За те, що хотів братові зло зробити.