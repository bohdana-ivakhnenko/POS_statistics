Казав священик у церкві: хто руки піднімає, в Бога просить, тому Бог дає. Ту проповідь чув циган. Іде циган містом і видить у вікні високого будинку якогось пана. Циган заговорив голосно, аби пан чув: – Мабуть, то Бог, бо я долі, а він угорі. А в Бога, коли просити, можна випросити. Пан чує і думає: «Що ж буде далі?» А циган підняв руки і просить: – Господи, дай мені сто срібних, ні менше, ні більше я не візьму. Пан зав’язав у платок дев’яносто дев’ять срібних і пустив циганові. Хотів видіти, що циган буде робити. А циган порахував гроші й каже: – Тут лише дев’яносто дев’ять срібних. Ще один срібний будеш мені довгувати! Узяв циган гроші і пішов. Пан покликав жандарів – і за циганом. Спіймали цигана. Пан каже: – Він забрав мої гроші. Узяли цигана під арешт. Скоро має бути й суд. Циган почав стукати в двері. – Що тобі треба? – Хочу до суда поговорити з паном. Покликали пана. А циган каже: – Хіба не ганьба вам буде, що з таким цундрошем судитеся? Принесіть мені порядну одежу. Пан приніс йому свій ланцуг. Обдивився циган – добрий. Увидів жебик маленький: – Тут має бути ще й годинка. Дав пан і годинку. – А як я буду без топанків? Мусив пан іти ще й за топанками. І лише так циган пішов на суд. Звідують судді: – Як було, цигане? А циган каже: – Пан іде на мене напастю. Каже, ніби я взяв його гроші. Може, придумає, що на мені його ланцуг, його топанки, а в моїм жебику його годинка? – А чиї, як не мої, і ланцуг, і топанки, і годинка? Судді подумали, що пан напастує. Відпустили цигана додому, і він пішов, у чому був. Іде дорогою, а назустріч кочія. – З дороги! А циган не вступається. Зупинили коней, і пан, не той, а інший, з кочії звідує: – Чому дорогу не даєш? – Хіба ти син Божий, аби тобі дорогу давати? – каже циган. – Може, й син Божий! – розсердився пан. – Тебе мені й треба! – зрадів циган. – Давай один срібний, що твій отець мені задовжив. – Який срібний? – розсердився пан ще більше. – Не хочеш віддати гроші – давай сюди шапку! – і циган зняв із пана шапку. Подумав пан: «Се якийсь дурень!» – і дав цигану один срібний. Пішов циган в корчму. За срібний попросив пити. Зайшли інші цигани – і їм замовив вечерю й до вечері. Віддав корчмареві за це золоту годинку. Чудуються цигани, звідки у Дюрія гроші, годинка, файна одежа. А він почав хвалитися, який розумний. Там був циганський бирів. А хто може бути розумнішим від нього?! Розсердився бирів – і швак Дюрія нагайкою. Впали на Дюрія й інші. Билися, доки на нім усе не пірвали. Каже Дюрій: – Доста: я такий, як ви всі. Перестали його бити. Подивився Дюрій на себе і прорік: – Як прийшло, так пішло.