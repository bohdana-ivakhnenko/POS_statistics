Один господар мав дуже вперту жінку. Якби то вперта, а розумна, то міг би ще якось жити, а ця була трохи дурнувата. Що би він не сказав, то все не так, і зробить все навпаки. Коли він хоче її словами нарозумити, то чує: – Так буде, як я знаю, а не так, як ти… Бачить чоловік, що з такою лише вік марно стратить, і думає, як її позбутися. Одного разу каже: – Завтра я піду до міста на ярмарок, а ти залишайся вдома на господарстві. Най тебе Бог боронить йти зі мною до міста… Не встиг він всього сказати, а жінка вже, як машинка: – Ой, не буде так, як ти хочеш! Коли ти йдеш, то і я піду. – А господарство як? Залишиться на пропало? – Не бійся, чоловіче. Як господарство не з'їв пес без тебе, то не з'їсть і без мене. А я таки піду з тобою, бо ти мій чоловік, а я твоя жінка. На другий день збирається до міста чоловік не сам – збирається і жінка. Просить він: – Лишайся вдома, жінко, бо ти ґаздиня. – І ти лишайся, бо ти ґазда. Бачить чоловік, що марна справа з нею говорити – йде. Жінка за ним. Йдуть обоє, йшли полем, а під лісом треба було переходити широку і глибоку річку. Дійшли вони до річки, а тут зустрічаються сільські люди. Питають його: – Максиме, а кого ви вдома лишили, що разом з жінкою йдете на ярмарок? – Та нікого. Перейшли люди на той бік, а він каже: – Почекай, жінко, я піду наперед, а ти переходь за мною. – А то не одно? Ти завжди хочеш бути першим! Ні, на цей раз я піду наперед. – Як ідеш, то будь розумна. Тримайся за поруччя й не смій скакати у воду. – Таки скочу. І що мені зробиш? – Та спам'ятайся, жінко! Ти не вмієш плавати. Але жінка не слухала. Вибігла на середину кладки, перекинула ногу через поруччя й лише п'ятками блиснула. Люди на березі аж у долоні сплеснули. – Ого, чоловіче, ти вже повдовів! Але чоловік не говорив ні слова. І з кожним таке буває, хто розуму не має.