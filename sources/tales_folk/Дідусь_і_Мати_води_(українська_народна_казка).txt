Якось один дідусь пішов у ліс по дрова. На шляху до лісу протікала бурхлива річка. Дідусь ступив на хиткий місток і ненароком випустив сокиру. Перейшовши річку, дідусь сів на березі і заплакав. Адже в його бідному господарстві була єдина сокира! Тут з річки вийшла чарівниця – Мати води – і питає: – Чого ти плачеш? – Та ось впустив у річку свою єдину сокиру. Тут Мати води дістала із дна річки золоту сокиру, простягла старому і каже: – Твоя сокира? – Ні, – відповідає дідусь. Вона дістала іншу сокиру, на цей раз срібну, й питає: – Може, це твоя сокира? – Та ні, – відповідає старий. Тоді Мати води показала дідусеві третю сокиру, зовсім просту. – Твоя? – Оце моя! – зрадів дідусь. За його чесність Мати води віддала дідусеві усі три сокири: золоту, срібну, просту. Дідусь нарубав дров і повернувся додому. Його багатий сусід побачив у старого золоту і срібну сокиру та й питає: – Звідки в тебе таке багатство? Дідусь усе йому розповів. Тоді багатій швидше вхопив свою сокиру і побіг до води. Він кинув сокиру в річку, а тоді сів на березі і став плакати. Мати води вийшла з річки і питає: – Чого ти плачеш? – Впустив свою сокиру у воду. Мати води нагнулася і дістала з дна золоту сокиру. – Це твоя сокира? – Так-так, моя! – відповідає той. Тут Мати води й каже: – Ти обманув мене, і не буде тобі ні золотої сокири, ні простої. І з цими словами вона щезла.