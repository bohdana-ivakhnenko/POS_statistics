 Жили колись-то два брати: один багатий, а другий бідний, що й не сказати. Цей бідний брат умер. Зостався у нього син, і він жив теж бідно. І спитався раз він у свого дядька:  – А що, дядьку, як краще жити: правдою чи неправдою?  – Е-е-е!.. Де ти тепер найшов правду? Нема тепер правди на світі! Тепер скрізь одна кривда.  – Ні, дядечку! Є правда – правдою краще жити.  – Ходім на суд.  – Та чого ж ми таки підемо на суд? Краще давайте підемо по дорозі і спитаємо чоловіка, якого зустрінемо; як скаже, так і буде. Ваша правда – уся моя худоба буде вам; моя правда – ваша худоба буде мені. Так спитаймо до трьох раз.  – Ну, добре.  І пішли вони дорогою. Ідуть, ідуть – зустрічається їм чоловік – з заробітків, чи що йшов.  – Здоров, чоловіче добрий!  – Здорові!  – Скажи, будь ласкав, чоловіче, як тепер краще жити: чи правдою, чи кривдою?  – Е-е-е!.. Добрі люди! Де тепер ви правду найшли? Нема тепер її ніде на світі. Краще жити кривдою, аніж правдою.  – Ну, оце раз моя правда! – каже дядько.  А небіж і зажурився, що йому прийдеться віддавати всю свою худобу дядькові. Ідуть, ідуть – зустрічається їм пан. А небіж і каже:  – Ну, запитаємо ж цього пана. Цей уже всю правду розкаже: він грамотний і все знає.  – Ну, добре.  От порівнялися з паном і питають його:  – Скажіть, будьте ласкаві, паночку, як тепереньки краще жити: чи правдою, чи кривдою?  – Е-е-е!.. Добрі люди! Де ви тепер найшли правду? Нема її ніде в світі; краще жити кривдою, аніж правдою.  – Оце вже і вдруге моя правда! – сказав радісно дядько.  Небіж ще більше зажурився. Ідуть, ідуть – зустрічається їм піп. Небіж і каже:  – Ну, поспитаймося попа, цей уже правду скаже – на те він і духовний. Цей як уже скаже, то так і буде.  – Ну, добре!  Як порівнялися з попом, питають його:  – Скажіть, панотче, як тепер краще жити: чи правдою, чи неправдою?  – Е-е-е!.. Добрі люди! Де ви теперечки знайшли правду? Її тепер і в світі нема: краще жити кривдою, аніж правдою.  – Оце вже і втретє моя правда! – сказав радісно дядько.  Нічого робити небожеві: віддав багатому дядькові всю свою худобу, а сам зостався голий, босий і голодний. Тяжко прийшлось йому жити. Бився, бився, сердешний, та й задумав повіситись – узяв він обривок та й пішов у ліс. Пішов та й дивиться на дерево – вибирає гілку, на якій би то повіситись. "Ото, думає собі, добра гілка – кріпка, а на оту сісти та, зачепившись, і повиснути б".  Він так задивився на дерево, що й не помітив, як вовк прибіг. Як уздрів його чоловік, кинувся мерщій на дерево, а обривочка й забув. Зліз на дерево та й сидить. Коли прибігають три чорти, а трохи згодом і четвертий, їх ватаг. І питає він своїх слуг:  – Ти що сьогодні наробив?  – Е… я такого наробив, що там хоч що хай роблять,– не справлять. У такім-то селі, у пана, я поробив так, що із роду довіку не вгатять греблі. А пан лупить своїх людей, як скажений: багато їх буде у нас.  – Добре ж ти зробив, та ще не так.  – А як же?  – Там посеред яру в лісі росте три дерева. Хто ті дерева зрубає та положить навхрест на греблю – вгатить.  – О!.. Хто ж то чув, хто ж то й знав, що це так треба зробити!  – Ну, а ти що зробив? – питає він другого.  – Е… я такого наробив, що багато буде людей у наших руках. У такому-то городі всю воду повисушував, так що тепер там ні краплі нема, а носять її за тридцять та за сорок верст. Багато там пропаде людей!  – Добре ти зробив, та ще не так,– каже ватаг.  – А як же?  – Як хто викопав той кущ малини, що росте посеред города,– буде вода на весь город.  – О!.. Хто ж то й чув, хто ж то й знав, що треба це зробити!  – Ну, а ти ж що зробив? – питає він третього.  – Е… я такого наробив, що хай там хоч що не роблять – нічого не подіють! У такім-то королівстві у короля одна дочка, та я й тій поробив так, що хай хоч як лікують, нічого не подіють, буде наша.  – Добре ти зробив, та ще не так.  – А як же?  – Хто відрубає глухого кутка та підкурить – така буде, як і перше.  – Хто ж то чув, хто ж то й знав, що це треба зробити! А чоловік сидить собі на дереві та й чує усе, що чортяки балакають. Як уже розлетілись чортяки, чоловік той і думає: "Може, це й правда, що вони казали? Піду до пана, може, й справді угачу греблю".  Пішов. Приходить до греблі, а там пан б’є та мучить людей, щоб мерщій угачували. Вони, бідні, аж піт з них ллється, роблять, а воно все нічого не помагає. А пан знай лютує. Приходить до нього цей правдивий чоловік та й каже:  – Е-е, пане! Б’єте ви людей, та ніякого з цього діла не буде. А що дасте мені – я вгачу?  – Дам я тобі сто карбованців і ще й на придачу цих пару коней з коляскою і з кучером (а там і коні панові стояли).  – Дайте ж мені людей шість чоловік та три підводи.  – Візьми.  Поїхали вони в ліс, зрубали ті три дерева та й поклали їх навхрест на греблі – так зараз і вгатили. Пан віддав йому сто карбованців і пару коней з коляскою та з кучером.  Тоді той чоловік і думає: "Дай поїду ще до того города, де води нема: може, й то правда; може, дам я їм води". Сів та й поїхав до того города. Не доїжджаючи до города кілька верст, зустрів він бабусю, що несла пару відер на коромислі.  – Що це ти, бабусю, несеш?  – Воду, синочку.  – Дай же й мені напитись.  – Е-е, синочку! Я ж її несу за тридцять верстов; а поки ще дійду додому, половину розхлюпаю; а сім’я у мене велика, пропаде без води.  – Я от приїду у ваш город, наділю водою всіх, і буде тієї води у вас довіку.  Вона йому дала напитись, а сама така радісна стала, та мерщій у город, розказала всім городянам, що їде такий чоловік, що води їм дасть. Городяни всі вийшли за город, назустріч тому чоловікові, з хлібом-сіллю і всякими подарунками. Як прийшов цей чоловік у город, найшов той кущ малини, що ріс посеред города, викопав його – і потекла вода відтіль по всьому городу. Городяни нагородили його і грішми, і усяким добром, так що він став тепер багатший від свого дядька. Далі й думає:  – Поїду ще в те королівство, де королева дочка нездорова,– може, вилікую її.  Як задумав, так і зробив. Приїхав туди, прийшов до королевих хоромів, а люди всі такі смутні, бігають та охають. Він і питає їх:  – Я чув, що у вашого короля дочка дуже нездорова. Хоч як її лікують, нічого не подіють; тільки я б її вилікував.  – Е, чоловіче, куди тобі! Заморські лікарі нічого не подіють, а ти й поготів!  – Усе ж скажіть королеві.  Вони сказали королеві. Король вийшов до нього та й каже:  – Якщо вилікуєш, нагороджу тебе так, що не буде багатшого од тебе у світі, ще й дочку свою віддам за тебе.  Пішов той чоловік, подивився на неї, а вона вже й кінчається. Він узяв, настругав глухого кутка, підкурив її – і вона одразу подужчала так, що днів за три і зовсім одужала, знов стала такою, як і перше.  Король і всі люди такі стали раді, що й не сказати. Король на радощах і каже тому чоловікові:  – За те, що вилікував ти мою дочку, я її віддам за тебе, та ще, як умру я, ти будеш королем на моїм місці.  Скоро й справді король помер, а на його місце став цей правдивий чоловік.  Покоролював він уже кілька там літ, коли приїжджає у його королівство якийсь-то багатий купець і посилає спитати короля, чи дозволить він йому поторгувати у його королівстві. Король звелів йому прийти до нього. Приходить купець. Король одразу пізнав свого дядька, але не показав йому й виду: побалакав та й одпустив його торгувати. А своїм людям заказав, щоб не відпускали його додому, а щоб, як буде збиратися він їхати, просили його до нього. Так і сталось. Приводять цього купця до короля, король і питає його:  – З якого ти королівства?  – З такого-то.  – Із якого міста?  – З такого-то.  – Як прозиваєшся?  – Так-то.  Тут король і признався, що він його небіж – той, що безвісти пропав.  – Ну що, дядьку: ти казав, що кривдою краще жити, ніж правдою: отже, ні! Ти тільки купець, а я король – правда кривду переважила!  – Як же це сталось?  Той і розказав йому все, що з ним діялось: як він хотів повіситись, як слухав, що чортяки говорили, все, все… А напослідок навалив він усякого добра два кораблі та й подарував дядькові, сказавши:  – Я забуваю все те, що ти мені робив. Бери собі оці два кораблі з усім добром. І як приїдеш у свій город, розказуй усім, що краще жити правдою, аніж кривдою.  Узяв дядько ті два кораблі з усім добром і поїхав додому. Як приїхав уже, стала його заздрість мучити: чого й він не король. Сумував, сумував він, а далі й думає:  – Піду й я вішатись, може, й мені так прилучиться, як моєму небожеві.  Узявши мотузок, пішов у ліс на те саме місце, де хотів вішатись його небіж. Але цьому не так прилучилося – де не взялися чортяки, схопили його та й почепили на найвищій гілці.