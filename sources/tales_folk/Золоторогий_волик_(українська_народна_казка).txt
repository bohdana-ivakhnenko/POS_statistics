У одного дідича була велика череда. В тій череді був волик, що мав золоті роги. Його завжди пантрував найвірніший панський пастух Штефан. Пан наказував: – Пазь, Штефане, мого золоторогого волика, як свої очі! – Буду пантрувати, паночку, ще ліпше. Та що я зроблю, як нападуть вовки і з’їдять малого? – М’ясо з’їдять, а роги залишать. їх принесеш мені. Ти зрозумів, Штефане? – Аякже, пане. Якось дідич скликав багато гостей. Він похвалився перед гістьми: – Маю такого волика, що ще світ не бачив: золоті роги в нього! – А чи того волика не вкрадуть у вас? – Нізащо! Череду пантрує мій найвірпіший пастух Штефан. Він хитрий, як лис. Один панисько каже: – А в мене є наймичка Парасочка, що зачарує пастуха і украде волика. – Цього вона не утне. – Ще й як! Можемо заложитися... Даю півмаєтку! – Я теж – півмаєтку,– засміявся дідич. Заложилися. Панисько послав наймичку туди, де паслася дідичева череда. Дівчина була файна, як те сонечко, а бесідлива, як та пташка. Пастух дуже сподобав собі наймичку Парасочку і захотів її поцілувати. – Ой ні, цього не можна,– сказала вона.– Спочатку дай мені серце з волика, що має золоті роги. Штефан довго не думав, зарізав того волика та й дав дівчині серце. А вона сказала: – Поцілуй мене один раз. Другий раз буде завтра. Та маєш мені дати золоті роги. – Бери їх тепер, лише дозволь ще раз поцілувати! – відповів пастух. Він забув про дідича і про все на світі. Знав одну Парасочку. Але після того дівчина пішла і більше не приходила. Штефан почав боятися дідича. Що тепер робити? Увігнав гирлигу в землю, поклав на неї капелюх. Цілий день ходив довкола того і вчився, як має говорити з дідичем. Потім пішов до панського двору і став перед дідичем. – Що нового, Штефане? – Біда, пане. – Яка, Штефане? – Та прийшла якась спокуса, без бороди й без вуса і за чорні брови видурила ще й золоті роги. Дідич від злості впав на місці. Півмаєтку взяв собі панисько, а друга половина лишилася Штефанові. Йому і Парасочці, яку взяв за жінку, було й того досить! І казці кінець.