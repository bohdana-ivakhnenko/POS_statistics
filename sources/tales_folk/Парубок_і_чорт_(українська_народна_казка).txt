Пас парубок уночі скот недалеко од ставу. Коло ставу лежав чоловік, а воно не чоловік, а лукавий перекинувсь чоловіком. А вовк крадеться, хоче його сонного з’їсти. Той парубок думає, що то чоловік – і крикнув: – Ото, дядьку, вовк із’їсть! Він як схопиться – та в воду. А той каже: – Коли б я знав, я б і не казав; я думав, що чоловік. Вовк побіг. Коли чорт виходить і каже: – Ну, спасибі, дядьку, що ти мене од смерті одборонив. Одбороню і я тебе. Заберуть тебе в солдати, піймають тебе людоїди, будуть годувать на сало… Забрали його в солдати, піймали його песиголовці (тії, що людей їдять), годують на сало. Уже вгодували, уже й пучки врізали – хотіли різать. Він і здумав про того. Коли той уночі й біжить. Там замки такі здорові – лукавий як добіг, то так і одчиняються. Він прийшов до його: – А що ти, дядьку, живеш тут? Каже: – Живу. – Поведи мене, де тут гроші є. Каже: – Боюсь, хотя мене одсіль як Бог виніс! Він каже: – Постій, не кажи так, що Бог виніс. Бог тебе не нестиме, а ще я буду нести. Він пішов, де є гроші, три мішки набрав, виніс надвір, поскладав на себе. Той парубок сів – не вгадав, коли й додому одвіз. Привіз до ставу, та туди, де чорти живуть. Так чорт: – Ну, котрий одвезе чоловіка додому? Я вже відки віз? Так всі не хочуть. Один кривий каже: – Я довезу. Поклали на кривого гроші. – Гляди ж, – каже чорт, – тільки замітиш свою сторону, так і кажи: «Тпру!» Вони біжать, куражка спала – парубок каже: «Тпру!» Дак він: – Чого ти? Каже: – Куражка спала! – Далеко, – каже, – вертаться, п’ятсот верст убігли, як сказав «тпру»… Чорт привіз його додому, під хатою положив і гроші тії. – Гляди ж, – каже, – живи. Ми до тебе приїдем якраз у год, довідаємось, як ти живеш. Так він жив год. Вони в год якраз і прийшли довідаться. Походили, та й пішли, та більше вже їх не бачив той парубок. Правда колись була, та давно, мабуть!