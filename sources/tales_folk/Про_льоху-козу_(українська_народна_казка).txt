Жив гуцул Дументій. Він ніколи не ходив на ярмарок – не мав що продавати і за що купувати. Думав із заздрістю про тих, що кожного тижня з чимось їхали до міста. А Дументійова жінка тримала пацятко. Так його дала, так його годувала, що за рік з пацяти стала велика льоха. «Тепер я піду на ярмарок, як порядний газда»,– тішився Дументій. Нарешті настав довгожданий день. – Дивись, аби тебе не обдурили! Рахуй гроші помалу,– наказувала жінка, виряджаючи Дументія на ярмарок. – Не бійся, жінко. Най бояться ті, що будуть купувати, аби я їх не обдурив! – відповів згорда чоловік. А про Дументійову льоху наперед дізналися три купці-шахраї. Вони уже порадилися, як ошукати Дументія, й чекали з нетерпінням, аби вивів льоху із села. Купці-шахраї стояли при дорозі один від одного далеко. Коли Дументій підійшов до першого, той запитав: – Що, вуйку, женете на ярмарок козу? – Агій на твоє лице! Це не коза, а льоха, дурню!..– відтяв йому Дументій попри саму шкіру. Купець-шахрай реготав, аж підскакував. Гуцул погнав свою льоху далі. Підійшов до другого купця-шахрая. Той гукнув на всю горлянку: – Дай боже щастя, вуйку! – Дякую вам. – Продавати женете козу? Скільки правите за неї? – спитав і не кліпнув. – Тисячу лей! – кинув Дументій спересердя, аби тому збитошникові відхотілося його чіпати. – Даю двісті. – Давай мамі своїй! – скипів гуцул і сіпнув за мотузку, якою тримав за ногу свиню. Але дорогою Дументій уже прислухався, як його льоха рохкає, обзирав її з усіх боків і навіть обмацував, чи немає у неї рогів. «Як ще хтось скаже,– думав він,– що це коза– не льоха, віддам її до дідька за півдурно. Най люди не сміються!» Підійшов до третього купця-шахрая. – На ярмарок ведете свою козу, газдо? – спитав той.– Скільки хочете за неї. – Аби тебе смерека втяла! – розсердився Дументій. – Я не про смереку, а про козу, вуйку. Скільки правите? – Сімсот лей!.. – сказав гуцул. – Даю триста,– і купець-шахрай схопився за гаманець. – Давай, бо світ, відай, навиворіт пішов. Уже й сам не знаю, чи я Дументій, чи Оксентій. Най його шляг трафить! Дументій узяв гроші й вернувся додому. Жінка вибігла назустріч: – За скільки продав льоху? – За триста лей... Вона сплеснула в долоні. Чоловік перепрошує: – Ти не сердься, жінко, бо то була не льоха, а коза. Всі так мені казали. – Перехрестися, дурню! І йди туди, звідкіля прийшов! Жінка схопила колотач і, як оса,– на нього. Напудився Дументій. Вибіг на дорогу. Йде і журиться. З чим іти до міста? Підійшов до верби, зрізав прутика, зробив собі свистало. Поклав його в пазуху і рушив до міста. Там було три великих ресторації. Дументій зайшов до кожної а них і кожному господареві мовив: – Даю тобі сто лей. Зараз я прийду до ресторації зі своїми друзями. Коли поїмо й вип’ємо, я свисну в оце свистало, а ти гукнеш у відповідь: «Все заплачено, паночку!» Після цього Дументій розшукував купців-шахраїв. Коли знайшов їх, то сказав: – Ходім до ресторації, бо я вам винен могорич. Купців-шахраїв не треба було довго просити на дурничку – пішли за Дументієм. Зайшли вони в першу ресторацію. Сіли за стіл. За якусь хвилину принесли їм усіляких страв і напоїв. А коли наїлися й напилися, гуцул витягнув із пазухи свистало і голосно зафівкав. – Заплачено, пане добродію! – крикнув господар і вклонився Дументієві. Перейшли до другої ресторації. Там теж понапивалися. Гуцул витягнув з пазухи своє фівкало і свиснув. – Заплачено, пане добродію,– вклонився господар. Погостилися у третій ресторації. І там Дументій витягнув із пазухи свистало. Досить було фівкнути, як господар мовив: – Заплачено, пане добродію! Купці-шахраї дуже здивувалися. Захотіли придбати собі Дументієве свистало. – Вуйку, що ви хочете за те фівкало? – Е-е-е, воно у мене чарівне, я не продаю. – Але ми вам заплатимо стільки, скільки скажете, – умовляють гуцула. – Три тисячі лей! Купці-шахраї аж пересіпнулися. Та витягли три тисячі лей і заплатили чоловікові. Дументій схопив гроші та й – додому. Купці-шахраї повешталися по ярмарку, а коли зголодніли, зайшли до ресторації. Наїлися, напилися, потім один вийняв із кишені свистало. Господар ресторації мовчки подивився і не сказав нічого. Тоді свистіли усі три купці-шахраї аж почервоніли. Люди позбігалися до них, як до комедіантів. – Заплачено? – спитали купці-шахраї. – Ні! Ви мені не свистіть у своє дурне свистало, а давайте гроші! – розсердився господар ресторації. У другій ресторації, а потім і в третій їм теж відповіли: – Ви не свистіть, а гроші заплатіть!.. Поїхали в гори, до Дументія. Той уздрів їх здалеку і напудився. Покликав жінку й каже: – Я лягаю на стіл, а ти мені засвіти свічки та й голоси, як над мерцем. – Най буде, чоловіче... Вчинився гуцул мертвим, а жінка коло нього ламає руки й плаче: – Ой, не кидай мене, чоловічку! Яким ти файним був чарівником! Нащо ж ти мене зачарував, а тепер лишаєш, як сирітку? Ой боже, що я буду робити одна? Купці-шахраї стали на порозі й почали хреститися. Та не могли вгамувати злість. Один схопив макогін і почав так гатити по миснику, що на долівку полетіли одні черепки. Дументій злякався. Схопився на ноги і витріщив очі. А тоді спитав: – Звідки ви дізналися, що коли макогоном бити по горшках, то воскресають мертві? – Хіба від того воскресають? – Адіть, я воскрес. Самі видите... – Тоді продай нам макогін. – За тисячу лей... Купці-шахраї заплатили гроші, взяли із собою чудо-дійний макогін і пішли шукати легкого заробітку. Дійшли аж до столиці. Там висіли чорні прапори. – Що сталося? – спитали людей. – Умерла цариця,– відповіли їм. Купці-шахраї пішли до палацу, стали перед царем і промовили: – О пресвітлий царю, ми дізналися у світі про твоє велике горе і прийшли тобі на поміч. Можемо царицю воскресити, але за те даси мішок золота. – О мої вірні піддані, я вам подарую і три мішки золота, тільки воскресіть мені царицю! – Добре, царю... Але звели, аби всі живі повиходили з палацу, бо вони будуть заважати,– попросили купці-шахраї. Скоро у покоях не лишилося жодної душі. Купці-шахраї витягли із торби «чудодійний макогін» і почали бити ним по скляних шафах, дзеркалах і вікнах. Розбивали все, що тільки могли. Але мертва цариця і не думала вставати. – Ану, схопіть цих злодіїв,– крикнув цар своїм катам. Купців-шахраїв кинули до темниці. Відай, там їм постинали голови. І все.