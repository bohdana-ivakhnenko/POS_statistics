В одному селі жив гуцул Танаско. Він був не такий, як усі гуцули – дуже любив красти. Люди запирали ворота і хвіртки, коли йшов селом. А одної ночі злодій здибався з пропасницею. – Що ти за мара? Пропасниця каже: я така й така. І питає: – А ти куди йдеш? – До одного газди. – Чого? – Коні красти. – І я йду з тобою. – Ходи, коли поможеш. Йдуть, розмовляють далі. Гуцул питає пропасницю: – Скажи, як добираєшся до людей серед ночі? – Дуже легко – крізь комин. Господар собі спить, а я тихенько трусь до його носа. Він чихає, і якщо хтось скаже: «Будьте здорові!», я знову лізу в комин і тікаю з хати. Коли ніхто нічого не скаже, то я чоловіка буду довго мучити. А як ти крадеш? – спитала гуцула. – Та теж дуже легко,– відказує злодій.– Хапаю замок, скручую йому в’язи і заходжу собі чи до хати, чи до комори, чи до стайні – беру все, що хочу. Прийшли вони під хату господаря. Танаско подумав: «Як я вкраду коні, то невелика шкода, бо у газди є двоє лошат. Але коли пропасниця причепиться до нього, то чоловік пропаде геть чисто». А стара пропасниця нічого не думала, лише залізла в комин і дібралася на пальцях до сплячого газди. Потерлася до носа. – Апчхи-и-и! – почулося у хаті. – Будьте здорові! – гукнув гуцул, що був під вікном. Пропасниця тихенько підійшла до газдині, потерлася і до її носа. – Апчхи-и-и! – чихнула жінка. – Будьте здорові! – побажав Танаско. Пропасниця знайшла господаревого сина. Почулося: – Апчхи-и-и! – Будь здоровий, легіню!–сказав гуцул з-під вікна. Пропасниця потерлася до носа господаревої доньки. – Апчхи-и-и! – Будь здорова, чічко! – крикнув Танаско знадвору. Пропасниця вилізла із хати і сказала злодієві: – Ходім до сусідів, бо тут я не скористала – і ти не будеш мати нічого. – Ходім,– погодився Танаско. Пропасниця залізла у сусідню хату й потерлася до носа господаря: – Апчхи-и-и! – почулося у хаті. – Будьте здорові, чесний газдо! – крикнув злодій. Пропасниця терлася до носа господині та її дітей. Але коли вони чихали, Танаско зичив їм здоров’я. Гукав так, що вчула і пропасниця. Вона сердито вискочила з комина: – Не будемо товаришувати – з тобою здохну з голоду! Іди красти сам! – Е, я тебе не лишу,– відказує Танаско.– Сама ж напросилася, тепер ходи зі мною. – Ні, піду сама,– сторцювалася мара.– Не буду з тобою. – Будеш! І пропасниця опустила вуха, як свиня на дощ. Почала просити:  – Що хочеш від мене, аби відчепився? – Хочу, аби-сь щезла у трістя та болото! Пропасниця відтоді пішла в мочари і там собі живе. А Танаско ходив по селах один, та вже не тягнув те, що легко лежало, не робив людям лиха.