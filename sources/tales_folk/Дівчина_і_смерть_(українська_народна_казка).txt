Дівчина ішла по селі просити на весілля. І от зустріла на дорозі Смерть. Просить її на весілля. А Смерть їй каже: – Завтра в тебе на весіллі ти помреш, як тільки сядеш за стіл. Але ти ще можеш трохи пожити. Є у вас у селі стара баба. Їй дев'яносто п'ять років. Їй суджено прожити ще п'ять років. Піди попроси її. Якщо вона згодиться померти за тебе, то ти проживеш ще п'ять років. А якщо ні, то помреш завтра. І пішла ця дівчина до старої баби. Просить, щоб померла за неї. А та баба їй каже: – Прожила дев'яносто п'ять років, то проживу й ще п'ять, якщо мені суджено. Скільки не живи, все одно жити хочеться. А на другий день на весіллі та дівчина тільки сіла за стіл і померла.