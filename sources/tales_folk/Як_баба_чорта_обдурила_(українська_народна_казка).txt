Був бідний чоловік. Пішов він до чорта та й каже: – На десять літ дай мені багатство, а я через десять літ дам тобі свою душу. І дав чорт тому бідному велике багатство. Мав він, що хотів, і рахунку в грошах не знав. Минуло дев’ять років. На десятий рік почав той чоловік думати: «Треба ж дати чортові душу». І не хочеться дати. Іде він одного разу дорогою. І такий смутний. Та й здибається із бабою. Баба питає: – Іване, чого ти смутний? Таке багатство маєш і смутний? – Я уклав із чортом договір на десять літ, уже підходить строк віддати чортові душу. – Іване, – каже баба, – що даси, як я викуплю тебе від чорта? – Бабусю, дам, що схочете, – каже Іван. А баба йому: – Даси корову і грошей, скільки зможу взяти в дві руки? – Дам, бабусю. Баба й каже: – Бери мішок пір’я, розстели по землі і фарбуй, щоб різні кольори були: чорний, зелений, червоний, синій, жовтий. А я прийду до тебе і скажу, що робити з тим пір’ям. Так він і зробив. Пофарбував пір’я і жде бабу. А баба приходить до нього, скидає з себе сорочки та й каже: – Масти мене медом. Він помастив її медом. – Тепер ліпи на мене, – каже, – пір’я. І він обліпив бабу пір’ям. А вона каже: – Веди мене на те місце, де маєш віддати чортові душу. Привів її туди чоловік, а баба вилізла на деревину. – Кажи чортові, най угадає, що я за птаха. Як угадає, то візьме душу, а як не вгадає, то не має права взяти. Прийшов чорт. Дивиться, дивиться і не може сказати, що то за птаха на дереві сидить. Та бере лізе до баби. Обдивляється її кругом і не може розібрати, де голова в тої птахи, де крила, а де хвіст, бо вона вся в пір’ї і вся кругла. Баба як струснулася, чорт налякався і скочив на землю. Каже чоловікові: – Маєш щастя. Відколи живу, не бачив такої птахи. Бери свою птаху, іди додому і живи до смерті. Взяв чоловік бабу додому, обчистив її від пір’я, помив і дав корову й грошей, скільки в дві руки взяти могла. І жив той чоловік у добрі до самої смерті.