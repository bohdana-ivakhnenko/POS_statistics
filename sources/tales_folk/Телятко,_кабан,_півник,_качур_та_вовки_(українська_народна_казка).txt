 Був собі дід та баба. Було в них голе телятко. Каже баба: – Завези, діду, в ліс. Дід каже: – Та краще б викормили та зарізали б. – Я не хочу, завези та й годі! Завіз той дід те телятко голеньке. А холодно: осінь! І покинув його. Сам вернувся додому. Пішло те голе телятко. Іде, йде. Доганяє його кабан: – Драстуй, голе телятко! – Драстуй, кабане! – Куди ти йдеш? – Куди очі, туди й шлях. – Ходімо разом. Ідуть, ідуть. Біжить і півень до них, доганяє: – Голе телятко і кабан, підождіть! Підождали. – Драстуй, голе телятко! – Драстуй, півнику! – Куди ви йдете? – Куди очі, туди й шлях. – Ходімо разом. – Ну, ходім. Пішли вони: голе телятко, кабан і півник. Ідуть, ідуть, біжить качур: – Голе телятко і кабан, і півник, підождіть! Підождали. – Куди ви йдете? – Куди очі, туди й шлях. – Ну, ходімо разом. – Ходім. Ідуть вони, йдуть. Скаче й шило: – Голе телятко й кабан, і півник, і качур, підождіть! Підождали. – Куди ви йдете? – Куди очі, туди й шлях. – Ходімо разом. Ідуть вони, йдуть. Зайшли вони в ліс. Холодно: осінь! Голе телятко замерзло й пішло до кабана. А той зарився у листя й лежить. – Кабане, давай будем хатку робить. – Я не хочу. Я зариюся ще краще у листя та й буду лежать. Пішло воно. Пішло до півника: – Драстуй, півнику! – Драстуй, голе телятко! – Гайда, будем хатку робить. – Я не хочу,– каже півник,– я на одній ніжці буду стоять, а голівку під крильце заховаю та й буду так зимувать. Пішло голе телятко до качура: – Драстуй, качуре! – Драстуй, голе телятко! – Давай будем хатку робить. – Я не хочу. Я на одній ніжці буду стоять, а другу буду під крильце ховать, і голівку буду під крильце ховать. І так буду й зимувать. Пішло голе телятко. Пішло воно до шила: – Драстуй, шило! – Драстуй, голе телятко! – Давай будем хатку робить. – Не хочу я. Я заженуся в дуб по саму колодочку та так буду й стоять. Пішло голе телятко, давай само робить хатку. Зробило хатку, піч, двері. Почало топить: дров е багато в лісі. Топить воно один раз (а зима вже, холодно), біжить кабан: – Голе телятко, одчини! – А-а-а! А як я казало: «Хатку давай робить», ти не хотів! – Одчини, бо я тобі хатку розрию! Одчинило голе телятко. Живуть удвох. Біжить півник: – Голе телятко, одчини! – А-а! Як я казало: «Хатку робить», то ти не хотів!.. – Одчини, бо я тобі хатку розкукурікаю! Одчинило голе телятко. Уже вони втрьох. Біжить качур: – Голе телятко, одчини! – А-а! Як я казало, що хатку робить, то ти не хотів!.. – Одчини, бо я тобі хатку розкахкаю! Думає голе телятко: «Наробить качур крику, прибіжать звірі,пропаду. Треба одчинить». Одчинило. Топлять вони. Ще скаче й шило: – Голе телятко, одчини! – А як я казало: «Хатку робить», то ти не хотіло!.. – Одчини, бо я тобі хатку розколю! Одчинило. Уже вони усі зібрались... От прийшло два вовки. Поставали вовки під дверима та й слухають: є добра мишоловка. Один каже: – Лізь ти. – Ні, ти йди вперед. Поліз один. Як побачило голе телятко та кабан, та шило! Як пужне те голе телятко рогами, кабан зубами, а шило, як заженеться у вовка по саму колодочку. А півник кричить: – Подай його сюди! А качур кричить: – Так! Так! Так!.. Насилу вирвався вовк ізвідти: і поколений, і погризений. Ще й півень кричить: – Подайте його сюди!..