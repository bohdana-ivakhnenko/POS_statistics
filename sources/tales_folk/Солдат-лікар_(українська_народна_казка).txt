Одного разу захворіла царева дочка: тане, сохне день від дня, слівця вимовити не може. Покликав цар заморських лікарів. Наїхали лікарі з усіх кінців, навезли три вози ліків. Та не допомогли царівні ні заморські лікарі, ні їхні ліки. Тоді дідок-водовоз, який возив на царську кухню воду з річки, порадив цареві: – Треба солдатів попитати, вони люди бувалі, може, хтось із них візьметься вилікувати твою дочку. Зібрав цар на майдані усе військо і питає: – Гей, солдати, хто з вас візьметься вилікувати мою дочку? Хто вилікує, того добре нагороджу. Виступив з рядів один солдат та й каже: – Ваша царська величність, дозвольте я спробую. – А чи зумієш? – питає цар. – Зумію чи ні – не знаю, а спробувати треба, не пропадати ж дівці, – каже солдат. Повели солдата у палац. Поглянув він на царівну і відразу зрозумів, що хвороба її не проста, що тут без нечистої сили не обійшлось. – Щоб вилікувати твою дочку, – каже солдат цареві, – треба мені десять карбованців грошей. – І ста карбованців не шкода, тільки вилікуй, – відповідає цар і наказав видати з казни десять карбованців. Узяв солдат гроші, пішов на базар, купив кишеню горіхів, тоді зайшов до найкращого у місті коваля. – Змайструй мені, – каже солдат ковалеві, – залізного чоловіка з пружиною, щоб він міг рухати руками. А ще відлий півсотні чавунних горіхів. Викував йому коваль залізного чоловіка, вилив півсотні чавунних горіхів. Насипав солдат в одну кишеню простих горіхів, в іншу – чавунних, поклав залізного чоловіка на воза і привіз у царський палац. Залізного чоловіка він поставив у кімнаті, через яку був прохід до хворої царівни, а сам завалився на ліжку, лежить і горіхи лускає. Наступила ніч. Раптом чує: хтось стукає у двері. Солдат питає: – Хто там? Голос з-за дверей відповідає: – Гості прийшли. – Гостям завжди радий, – сказав солдат і відчинив двері. Зайшов до кімнати чорт, рогатий, з хвостом. Цей чорт кожної ночі царівну лякав, від такого страху царівна й занемогла. – Ти, солдате, чого сюди прийшов? – питає чорт. – А ти сам чого прийшов? – закричав солдат. – Що тобі тут треба? Ось я тобі покажу! Засукав рукава солдат. Сторопів чорт і каже: – Тихіше, тихіше, солдате. – Не можу тихіше! – кричить солдат. – Коли я сердитий, мені до всього байдуже, та я й сам не знаю, що я зараз з тобою зроблю! Зовсім злякався чорт. – Ну, заспокойся, заспокойся! – просить солдата. – Не можу заспокоїтися, – відповідає солдат. – Давай у шашки зіграємо, тоді, може, заспокоюсь. Домовились грати так: хто програє – тому щигля в лоба. Почали гру. Солдат грає, а сам дістає з кишені по горішку і гризе. – Дай, солдате, й мені горіхів погризти, – просить чорт. – Погризи, – каже солдат і відсипав чорту пригорщу чавунних горіхів. Поклав чорт чавунний горішок до рота, а розгризти не може. А солдат знай собі лускає та над чортом підсміюється: – Ох ти, здумав зі мною в шашки грати, а сам горіха не розгризеш! Грали, грали, нарешті солдат виграв. – Ну, тепер тримайся! – каже солдат чортові. – Розіб’ю тобі лоба. – Засукав солдат рукави. Затремтів чорт – згадав, як солдат з горіхами справився, – та й просить: – Солдатику, ти обережніше, легенько. – Не можу легенько. Дуже вже я розійшовся. – Ну, хоч трішечки легше. – І трішечки не можу. Ось мій кривий брат, котрий у кутку стоїть, той може легше вдарити. Хіба його попросити? – Будь ласкавий, солдатику, хай твій брат щигля дає, – просить чорт. Підвів солдат чорта до залізного чоловіка, натиснув пружину. Стукнув залізний чоловік своїм залізним кулаком чорта по лобі – перелетів чорт через усю кімнату, вискочив за двері і втік. Прибіг чорт додому та й скаржиться: – Пішов я сьогодні у царський палац царівну лякати, а там солдат! Та такий злий, ледве я утік від нього живим. Тоді найстарший чорт – криві роги – наказує молодим: – Завтра підете у царський палац втрьох. Наступної ночі з’явилось у царський палац троє чортів. – Що ти тут робиш, солдате? – питають. – А вам чого тут треба? – закричав на них солдат. – Зараз я вам покажу! – Та тихіше, тихіше! – заспокоюють його чорти. – Не можу тихіше, – відповідає солдат, – якщо хочете, щоб я заспокоївся, давайте грати в шашки. Почали чорти грати із солдатом. Знову домовились грати на щиглі. Солдат грає та горіхи гризе, а чорти на нього очима лупають. Завидки їх узяли, просять солдата: – Дай нам горіхів! – Нате, – каже солдат, – гризіть! – І відсипав кожному по повній жмені чавунних горіхів. Солдат один за одним горіхи лускає, а чорти й одного розгризти не можуть. Грали-грали, і солдат виграв. – Ну, підставляйте лоби! – каже солдат. Чорти полякалися, а вчорашній битий чорт підскакує: – Просіть, щоб сам не бив, а брата заставив. – Солдате, будь ласкав, не бий сам, застав брата щиглі давати! – просять чорти. – Добре, хай буде по-вашому. Підвів він чортів до залізного чоловіка, натиснув пружину. Вдарив залізний чоловік залізним кулаком одного, другого, третього, чорти повалились, а як опам’яталися трохи, давай бігти не оглядаючись! Повернулися вони додому, розповіли старому чортові усе, як було, тоді чорт і каже: – Завтра усі разом підемо. Настала третя ніч, знову з’явилися гості у царські покої. Попереду старший чорт – криві роги, за ним усі інші товпляться. – Що ти тут робиш, солдате? – питає старший чорт. – Як ти посмів моїх молодших братів бити? – Я й тебе зараз виб’ю! – закричав солдат. – Тихіше, тихіше! – каже старший чорт. – Я тихіше не можу, – відповідає солдат. – Якщо хочеш, аби я заспокоївся, давай в шашки грати. Домовились грати на три щиглі. Солдат грає та горіхи гризе, а чортам знову дав чавунних горіхів і старому також дав. Поклав старий чорт чавунний горішок в рота, та не розгриз, тільки зуба зламав. – Ох ти, – каже солдат, – горіха розкусити не можеш, а ще зі мною грати сів. Грали-грали, і солдат обіграв старого чорта. Обіграв і давай чортів лякати: – От зараз я вам лоби порозбиваю! Старший чорт злякався і просить: – Бий, солдате, тихіше! – Не можу, – відповідає солдат. Побиті чорти підштовхують старшого: – Проси, щоб він заставив давати щиглі свого брата. – Солдате, не бий сам, – просить старший чорт, – застав брата щиглі давати! Погодився солдат. Вдарив залізний чоловік своїм залізним кулаком старшого чорта по лобі перший раз – у чорта ріг зламався; за другим щиглем – чорт на ногах не втримався, а за третім вилетів за двері і побіг без оглядки. А за ним побігла й решта чортів. Зачинив солдат за ними двері, ліг і заснув. Вранці приходить цар. – Як справи, солдате? – Нічого, спасибі. Прийшов цар до дочки, та вже зовсім від страху опам’яталася і говорити почала. Дав цар солдатові двадцять п’ять карбованців і каже: – За таку твою послугу відпускаю я тебе із служби, гуляй, солдате, скільки хочеш…