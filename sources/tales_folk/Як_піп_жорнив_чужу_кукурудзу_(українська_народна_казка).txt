У сусідстві з попом жив чоловік зі своєю жінкою, що звалася Параскою. Краса молодиці не давала попові чистої години – дивився на неї, як кіт на солонину. Якось він підлантрував, коли чоловіка вдома не було, і прийшов до сусідки. Посидів та й каже: – Мене бог прислав до тебе, Параско, бо ти ангел небесний. А жінка сміється: – У мене є чоловік, а у вас – пані добродзійка. Не грішіть, папотче! – У неділю відмолю усі гріхи, Парасочко,– витягнув із кишені півоко горілки, ковбасу, калач. Почастував Параску, а на прощання їй сказав: – Коли чоловік знову піде з дому, ти стань на поріг і голосно кашляни. Я не спізнюся, Парасочко... Параска так покашлювала мало не щоднини, а піп топтав стежку до її хати з горілкою та медівниками. Та через якийсь час молодиця про все розповіла своєму чоловікові. Той дуже розсердився: – Я навчу бородатого, як шастати до чужих жінок! Слухай, Параско, що зробимо: я ніби піду на ярмарок, на третє село, але через годину буду тут. Покашляй... Чоловік поїхав. Молодиця вийшла на поріг. – Кахи-кахи! – Йду-йду, моя Парасочко,– відізвався піп. Схопив горілку, калач, ковбасу і бігцем до сусідки. Розклав добро на столі й почав її знову частувати. Але хвіртка – скри-и-ип! Параска сплеснула в долоні: – Йой, панотчику, чоловік вернувся!.. – Сховай мене, Парасочко, бо він мене обскубе! – Залізайте у піч! Піп пропхався У порожню піч. А Параска закрила його і сіла на лаву. Чоловік приніс два околоти, відкрив затулу на печі й засунув їх туди. Запалив солому, а панотець у гвалт: – А-а-а! – То що там реве? – спитав чоловік. – Це я, панотець. – А чого туди залізли? – Нечиста сила устромила. – Ану, вилізайте! Виліз піп з бідою. Трясеться, як у пропасниці. Чоловік дав йому позавуш, потягнув до ванькирка: – Отут жорна, а тут – кукурудза, і маєте її пожорнити, бо я вас опоруганю перед усім селом. Зрозуміли? – Ой, зрозумів, газдо. – Тоді – до роботи! Піп жорнив три дні й три ночі. Весь був червоний, як буряк. Чоловік і жінка спали, а хата аж двигтіла від жорен. Третьої ночі, вже над ранок, піп розбудив господаря: – Я все пожорпив. Тоді чоловік вивів панотця надвір, дав йому ще копанця і зачинив за собою двері. Минув деякий час. Одного дня Параска вийшла за поріг і почала кашляти: – Кахи-кахи! Піп почув і каже: – Ба що, молодичко, натеребилась кукурудзи і знов хочеш, аби я зжорнив? Нема дурних! І після того чоловік спокійно їздив собі з дому.