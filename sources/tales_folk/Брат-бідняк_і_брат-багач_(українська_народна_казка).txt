Було два брати, один багач, а другий бідний. У бідного було багато дітей, і він не мав їх чим годувати. Пішов він до багатого брата і каже: – Позич мені пуд муки, бо нема чим дітей годувати. А багач каже: – Дай вийму тобі око, то дам пуд муки. Не було що робити бідному. Вийняв йому багач око і дав пуд муки. Нагодував бідний брат дітей. Але мука скоро кінчилася, і він подумав: «Піду ще раз до брата. Може, подобріє і дасть мені ще муки». – Брате, дай мені ще муки. Хоч пуд. – Ні, не дам. Я б тобі позичив, але чим ти віддаси? Давай вийму тобі ще й друге око, то дам пуд муки. Віддав бідняк і друге око. Та взяв пуд муки, і повів його багатий брат додому. І бідний брат став темним. Скоро й та мука кінчилася. І сказав темний: «Ведіть мене під город і посадіть на мості. Я буду просити. Люди будуть іти на базар і давати мені». Жінка так і зробила. Сидить він на мості, розказує про свою біду, і дають йому люди. І було вже чим прогодувати дітей. Одного вечора хотіла йти за ним жінка, але такий дощ пішов, що не мала як іти. Сидить він на мості і мокне. Коли чує, хтось їде. То був якийсь чужий чоловік. – Заведи мене кудись, щоб дощ не мочив, – попросив темний. І той чоловік завів його у старий млин. На ніч сліпий забрався в кіш, де зерно сиплеться. Та ліг там і лежить. А опівночі збираються у тому млині чорти. І старший чорт питає всіх, хто що бачив і хто що чув та чим може похвалитися. Один чорт каже: – Я таке зробив: підтроюдив брата-багача, щоб вийняв бідному братові очі. – Це пусте, – каже старший чорт. – У такому-то лісі є криниця. Як сліпий умиється три рази водою з тої криниці, то знов буде бачити. Другий чорт каже: – А я в одному селі заткав ізвор, де вода витікала. І висохла криниця, і люди страждають без води. – Добре зробив, – каже старший чорт. – Але як хто вийме ту вовну, що ти запхав, то знову піде вода. Третій чорт каже: – Є такий багач, що не знає, де дівати золото. Він закопав його, а я взяв те золото і закопав в іншому місці. Той багач скоро помре, бо не зможе пережити, що пропало золото. І розказав чорт, де він те золото заховав. А сліпий усе чує. І щезли чорти. Настав ранок. Сліпий вийшов з млина і попросив людей, щоб завели його на міст. Прийшла жінка і знайшла його там. Він і каже: – Веди мене додому. Завела його жінка додому, а він говорить: – Іди в ліс до скали. Під тою скалою є ізвор. Набери з нього води і принеси додому. Вона пішла і принесла води з ізвору. Чоловік умився тою водою три рази – і знову став бачити на очі. А тоді й каже жінці: – Чорти говорили, що був у нас великий багач. Він сховав своє золото під горіхом, а чорти переховали в інше місце. Чоловік помер, а золото зосталося. Я піду і викопаю його. Викопав бідняк те золото. І так багато його було, що не годен забрати. Прийшов він додому і каже жінці: – Бери два мішки і ходімо за золотом, бо сам я його не донесу. І принесли вони все золото додому. Пішов чоловік у село, про яке говорили чорти, і каже людям: – Не журіться, я пущу вам воду. Поліз він, витягнув вовну з ізвору – і потекла вода. Люди врадувалися, почали йому все давати: хто теля, хто порося, хто вівцю. І почав той чоловік краще жити, ніж його брат-багач. Заздрісно стало багачеві, приходить він до брата і розпитує: – Як це так зробилося, що ти знову бачиш і так розбагатів? А він і розказує, як просив на мості й що з ним було у млині. Послухав багач та й каже: – Знаєш, що? Вийми мені очі та й одведи на той міст. А на вечір приходь до мосту і заведи мене у той млин. Брат так і зробив. Увечері завів він сліпого у млин, і той сховався в коші. А чорти зібралися в млині і говорять: – Хто тоді був у млині? Хтось почув нашу розмову, бо сліпий став бачити, керницю відоткали, а багачеве золото хтось викопав і забрав. Треба обшукати млин. Може, й тепер хтось нас підслуховує. Пошукали чорти і знайшли багача в коші. Витягли вони його та й убили. Так пропав багач. А бідний брат жив собі в добрі до самої смерті.