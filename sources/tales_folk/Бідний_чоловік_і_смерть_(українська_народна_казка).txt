 Казка починається з бідного чоловіка. Той чоловік мав дуже багато дітей. Мав одинадцять хлопців, а дванадцятий уродився. Вже у своїм селі соромився хрестити, бо не мав що покласти на стіл кумові. Каже жоні: – Візьму я дитину й понесу на друге село. Там найду чоловіка, котрий подержить дитину, й не треба гостину. Іде він і зустрічає жінку. У жінки лице завите. Він поклонився, а жінка відклонилася. Почав чоловік казати: – Жінко, ви б не подержали мою дитину, не були б за маточку? – Та чому ні? І похрестили дитину, й маточка несе дитину додому. Приходять додому, а кумі нічого дати їсти. – Ой кумо, не знаю, чим вас погостити. – Ану ж, іди до сіней. Там і калачі, й відро вина. Пішов чоловік до сіней, а там повно калачів. Такі білі, аж очі вбирають. А у відрі вино. Заніс те все чоловік до хижі й гостяться. Як погостилися, каже кума: – Чи знаєш, куме, хто я? – Не знаю. Хто? – Я – Смерть. Та я тебе покладу на середнього чоловіка. Оголоси, що ти добрий лікар. Набери у скляночки води, цвіту. І коли прийдеш до хворого чоловіка, будеш бачити мене: якщо буду стояти коло голови, кажи, що вже спізнилися лікувати, а якщо буду стояти кінець ніг, кажи, що ти його вилікуєш. І чоловік прославився як добрий лікар. Запомігся, купив корови, воли, справив хлів, словом, став середнім ґаздою. А тут прийшло, що він постарів, і вмирати б. Дітей поженив, повіддавав. Як розболівся, зробив собі на постелі колесо: коли приходить Смерть, він собою махне – і там, де голова була, стануть ноги, а там де ноги – голова. – Ей куме! – каже Смерть. – Круть не круть, а вмирати мусиш. І Смерть засміялася: – Та що, куме, ще хотів би жити? – Хотів. Мав він вісімдесят п'ять років. І Смерть дозволила йому дотягти до дев'яноста. А за п'ять років з'явилася і стала коло голови. А він на колесі перекрутився. – Ей куме, круть не круть, мусиш умирати. Тоді він витяг з люльки цибух. – Ну, кумо, коли ти така мудра, то зайди у цибух. Смерть зайшла. А чоловік заткав з обох кінців цибух стеблом і поклав на піч, на цівку. І став жити. Живе десять років. У селі хвороби не було, і народу намножилося. А через десять років чоловік почав просити на себе смерть. Якось він здогадався, що свою куму заткав у цибух і поклав на піч. Зняв цибух, розіткав – а Смерть вихопилася й закричала: – Куме, бодай би ти жив доти, доки з тебе лиш кістки зостануться. І втекла. І кожну ніч багато людей вмирало. А дід ходив доти, доки з нього лиш кістки зосталися й доки не розпався.