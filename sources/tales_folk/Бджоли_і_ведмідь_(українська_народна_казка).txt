 Дикі бджоли мали гніздо в дуплавім дереві. Довідавшись о тім медвідь і надіючись на свою силу, приходить до них і каже: – Ви дрібні і слабі сотворіння! Дайте мені ваш мед, бо інакше дерево виверну, мед з’їм, а вас видушу! – Добре, – кажуть бджоли, – пробуй; якщо даш нам раду, ми піддамося. Медведя розгнівала така відвага бджіл, вткнув він голову свою в дерево і висунув язик по мед, но нараз учув такий біль, що і за свою силу забув, бо бджоли в язик, уха, ніс накололи його боляче своїми жалами, а він, утікаючи, не слухав, як бджоли кликали за ним: – Пам’ятай, що і малі сотворіння вміють боронитись! Тут така наука: навіть малими, але згуртованими силами можна багато доброго зробити і від ворогів оборонитись.