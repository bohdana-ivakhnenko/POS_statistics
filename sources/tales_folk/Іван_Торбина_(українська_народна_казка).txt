Жив колись на світі веселий парубок. Завжди ходив з порожньою торбиною. Люди його й назвали Іваном Торбиною. Йде він дорогою і бачить – над шанцем сидять два жебраки. Шкода стало Іванові старців. Дав їм свої два леї і хоче йти далі. Але один із жебраків каже: – Дав нам, бідним, все, що мав. Попроси тепер чогось у нас. Іван подумав і відповів: – Поблагословіть мені цю торбу, аби я міг загнати в неї усе, що захочу, і аби нічого не вилізло з неї без мого слова. Діди щось пошептали над торбиною і щезли, ніби він їх ніколи не бачив. Іван протер очі – дуже здивувався, що дідів не видно. І почвалав далі. Як стемніло, зайшов у село і попросився ночувати в одного багача. А той сказав: – До моєї хати щоночі приходять чорти на гуляння. Якщо ти їх виженеш, дам тобі торбу грошей. – Як треба, то вижену,– відповів Іван. Зайшов до хати й ліг на ліжко. Опівночі чорти позлазилися і такий гармидер учинили, аж хата затряслася. Іван прокинувся й гукнув: – Сидіть, рогаті, тихо, бо я спати хочу. А дідьки це й за вухом не мали. Гейкали, свистали, витропували, як п’яні. Іван дуже розсердився. Він підвівся й крикнув: – Ану, машір до торби! Чорти один за одним, як котята, полізли до торби. Він узяв її, вийшов на подвір’я і сказав багачеві: – Давай сюди ціпа! Молотив по торбі та приповідав: – Нате, аби-сьте знали, як то добрим людям сон перебивати. Коли ще раз приплентаєтеся, вам буде тут амінь, – Скільки мем жити, Йване, свого носа сюди не покажемо. Він висипав чортів із торбини, і за ними тільки загуло. Іван каже багачеві: – Давай сюди гроші, бо треба йти у світ... – Нічого не дам, бо то все дуже легко було зроблено! – надувся багач. – А тобі гроші тяжко дістаються! Ану, багачику, залазь і ти до торби! Багач мусив залазити, а Іван узяв у руки ціпа: – Ну, тепер посипляться із тебе грошенята? – Все дам, тільки випусти мене. Іван випустив газду. Наповнив торбу грішми і поманджав далі. Бідним, яких здибав у дорозі, роздавав по жмені леї. Коли все пороздавав, то і сам став бідним, як турецький святий. А куди йти святому? До неба. І легінь пішов – стукає в браму раю. . – Хто там є? – спитав святий Петро. – Це я – Іван Торбина. У вас є музики? – Нема. – А дівчата? – Нема. – А гуляєте? – Ні. – То якого дідька ви живете? Святий Петро висунув крізь віконце голову і пробурчав: – Іди геть, волоцюго! Іван стукає до другої брами: – Чого гримаєш? – спитав святий Миколай. – У вас є музики? – Я тобі дам таких музиків, що нараз оглухнеш! – погрозив старий. – А дівчата у вас файні? – Мой ти, дрантюху, що говориш! – Горілка у вас моцна? – Рай – це не якась садагурська корчма. – Пусте все те, що Абрамко пише,– відповів Іван і постукав у третю браму. Йому ніхто не відповів, бо за брамою стояв страшний гармидер. – Гей ви, чуєте? У вас є музики? Хтось відповів: – Аякже! Все в нас є! Брама створилася, Іван увійшов і аж за голову схопився: там чорти і всілякі грішники так верещали і скакали, що тяжко було дивитися. І Торбина крикнув: – Тут має бути порядок, як у війську цісаря! Ану, чорти, гаптах! Чорти зібралися всі докупи й витрутили Івана за браму. Сказали йому у шпаринку: – Іди зицируй свого цісаря, не нас. Ми не є дурні. – Немає, мой, правди для бідного! – каже собі легінь.– Піду я до бога, може, хоч він – порядний чоловік. Став перед господом і просить: – Дай мені, боже, таку службу, аби-м міг десь порядки робити... Господь відповів: – Замітати в раю є кому. Ти ліпше йди на землю, знайди смерть і скажи їй, аби одного тижня гризла старих людей, другого – молодших, а третього – цілком молодих. «Адії, людей гризти! – розсердився Торбина.– Старі люди ще на світ досить не надивилися, молодші ще не натанцювалися, а цілком молоді – й не нажилися!» Знайшов Іван костомаху й каже: – Господь хоче, аби-сь ішла в хащу й чотири роки гризла старі дуби, чотири роки – молодші, а чотири роки – цілком молоді... Смерть пішла в ліси. Дванадцять років люди не вмирали. їх стало так багато, що на землі не було де ногою стати. Господь розлютився, що аж іскри з нього скакали. Покликав смерть і кричить: – Ти ніц-нічого не є варт. Людей наплодилося, як трави і листя, а ти ходиш і гризеш дерева. – Таж мені казав Іван.. – Іван? Знайди того гуцульського батярина і чвахни косою! Пішла смерть на землю і шукає хлопця. А той сам до неї вийшов: – Добридень, кумо! Добре, що ти прийшла. Понеси мене до раю. – Понесу, бо сам господь казав, аби тебе чвахнути косою. Роби деревище. Іван Торбина взяв сокиру й майструє труну. Вона в нього вийшла велика і модна. – Вже готова! – крикнув. Смерть подивилася і каже: – Лягай у неї горілиць. – Я не знаю, як треба лягати, бо-м ще ніколи не вмирав. Покажи мені. Смерть лягла, склала руки на грудях і промовила: – Отак. Іван трахнув віко труни – й фертик. Замкнув труну на три колодки і закинув її в Черемош. – Як не хотіла понести мене живого до раю, не понесеш і мертвого. Іван ходить горами, гуляє і співає. Одного разу глип – а смерть стоїть перед ним і зубиська шкірить. Почала казати: – Співай та гуляй, доки світу й сонця, я тебе не зачеплю. Аби-сь знав! І не зачіпає. Іван Торбина й досі ходить горами і нічим не журиться. Такий, як був, веселий!