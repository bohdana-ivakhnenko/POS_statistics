 Жили собі на болоті журавель і чапля. Нудно було журавлю самому жити, а не стало йому пари, щоб оженився з журавлихою, пішов до чаплі посватати її. А вона його зганьбила, як прийшов.  – В тебе одіж коротка, ноги дуже довгі, годувати мене не будеш, іди геть, довгошиїй!  І журавель пішов із соромом до свого дому. По тім сватанню розгадалася чапля.  – Скучно мені буде самій жити. Ось піду я та посватаюся з журавлем.– Та й подалася перепросити у журавля:  – Візьми мене за жінку.  А він їй відповідає:  – Іди геть, ти недорослого роду та недоброго. Було іти тоді, як я тебе сватав, а тепер: геть! Іди собі!  І пішла чапля з плачем та соромом до свого дому. А потім розгадав собі журавель:  – Шкода, що не взяв чаплю за жінку. Піду ще раз.  І приходить до неї і перепрошує її:  – Чапле, піди за мене заміж.  А чапля йому відповіла:  – Геть з моєї хати! Було мене тоді брати, як я приходила до твоєї хати!  І так вони до нинішнього дня ходять і сватають себе, але не можуть поженитися.