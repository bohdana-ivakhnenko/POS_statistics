У одного царя був син. Цар був старий, тому вирішив він сина оженити і віддати йому царювання. Так і зробив. Синові присягли, і він став царювати. Царський палац був коло моря, і молодий цар з жінкою полюбляли на човні по морю прогулюватися. Та одного разу пішла цариця до моря без чоловіка, але із служницями, і сіли вони на човен утрьох. Служниці взяли весла, управляють і їдуть. Раптом, коли трохи від’їхали від берега, човен перекинувся, і служниці потопились. А цариця перетворилася на качку і полетіла поверх води над морем. То чарівниця човен перевернула, а сама перетворилася на царицю, прийшла до царя і каже: – Нещастя яке трапилося! Перекинувся човен у морі, так я випливла, а служниці потонули. От і живе цар з нею, як зі справжньою жив, – він і не здогадується, хто вона. Та куди цар не їде, його справжня жінка качкою стає і летить за ним. Одного разу їде він широким шляхом, а вона наперед полетіла, спустилася, стала знов жінкою і народила двох синів. Поклала їм по голуб’ячому яєчку кожному під праве плече і сказала: – Їжте, сини мої, – не заїдайте, спіть – не засинайте, пийте – не запивайте! Обгорнула їх ковдрою і на шляху поклала. Доїжджає цар, дивиться: щось лежить на дорозі, ковдрою обгорнуте. Під’їхали ближче і стали, бо коні далі не йдуть. – Піди, – каже цар кучерові, – подивися, що там таке? Схопився кучер, побіг, подивився, прибігає і доповідає: – Це двоє діток маленьких, тільки що народжених. Цар сам підійшов, подивився на них і каже: – Беріть їх у коляску. Повернувся додому, позвав священика, та й охрестив тих дітей і дав їм обом ім’я Васильки. Ростуть вони не по годинах, а по хвилинах. За один місяць стали вони ходити, стали й говорити. На другий – стали вже й грамоті вчитися. І красиві такі дітки, що не можна на них і надивитися. Але його жінка, теперішня цариця, люто зненавиділа їх. Якось відлучився цар з дому на троє діб у якесь місто велике, і вона знає, у який час він повернеться. Узяла вона і тих діток потруїла. Повбирала їх гарно і поклала обох на стіл. Приїздить цар додому, доносять йому, що ті дітки, котрих знайшли на дорозі, Васильки, померли. Входить цар до кімнати і бачить, що дітки лежать на столі мертві. Узявся він за голову, заплакав. – Чого вони вмерли? То б один, а то обидва разом? Жінка каже: – Хіба я винна? Вони, як попили, похворіли трохи і вмерли разом. Зробили труну, позолотили її і зсередини, і зверху, внесли в церкву, а наступного дня, щоб поховати на цвинтарі, призвали священика. Проситься дяк: – Дозвольте, ваша царська величність, переночувати коло тих діток. Буду я псалтир над ними всю ніч читати. – Читай, брате, – дозволяє цар. Ну, і ночує дід у церкві, читає. Коли серед ночі прибігає до нього піп і каже: – Чого ти тут читаєш? Ходімо, в мене для тебе інша робота є! Він не слухає, читає. Піп пішов, коли прибігає дячок за наказом попа – гнати дяка з церкви. Та він одне робить – читає! Тут біжать три жандарми із шаблями: – Чого ти не слухаєш? Зараз біжи до попа, бо голову тобі знімемо геть! А він одно робить: читає, нікуди й не дивиться. Не стало раптом того нічого. Шибочка угорі у церкві брязнула, і спускається качечка на землю. Спустилася, стала жінкою і почала плакати над дітками своїми. Плаче та промовляє: – Любі дітки мої! Я ж вам яєчка дала. Я ж вам казала: їжте, їжте, сини мої – не заїдайте, спіть – не засинайте, пийте – не запивайте! А ви заїли, запили і поснули! Якби вас, діточки, не ховали ще одну ніч, то я б вас, діточки, оживила у ту ніч. Дяк усе це чує. А вона коли плаче, то золото з очей, як сльози, сиплеться, а коли говорить, то срібло з рота дрібне випадає. Знов ударилася качечкою і в ту саму шибочку і вилетіла. Коли розвиднилося, приходить той дяк, що читав, до царя і каже: – Дозвольте, ваша царська величність, сказати. – Говори, брате, – цар каже. – Ті дітки нехай ще одну ніч у церкві побудуть. – Ну, нехай. На тобі тисячу рублів і йди собі. Він узяв, пішов додому, випив чаю і ліг спати. Виспався, узяв псалтир і пішов знов у церкву. Увійшов у церкву, окреслив себе кругом і поробив хрести навкруг того круга, а сам посередині став і почав читати: бо вже знає, що буде. Читав і читав до самої глупої ночі. Коли посеред ночі з’являється повний полк солдат та й гукають до нього, бо круга перейти не можуть: – Геть із нашого місця! Він одно робить, читає. Гнали, гнали, піками, шаблями махали – нічого йому не можуть зробити. Зникло це – з’явилися змії вогненні, кричать: – Тікай! Церква горить! А вона ніби й справді горить – огонь так і сиплеться. А він усе читає. Зникли оці змії, з’являються чорти: – Тікай, дяк, а то зараз підлога у пекло провалиться! Та він не слухає нікого, усе читає. Коли раптом зникло оце усе, і з’являється качечка. Влітає в ту саму шибочку, спускається, плаче й питає: – Чи живлющої я вам води дістала? Підняла головку одному, влила раз, два. Ні, не та вода, не ожили діти. – Який жаль. Я так поспішала, що не з того колодязя води ухопила! Засмутилася вона і вилетіла через ту саму шибочку. Дяк узяв тоді, позмітав срібло і золото, яке качечка наплакала. Золото – в один краєчок хустинки, а срібло – у другий, у вузлик. Йде він до царя і доповідає: – Дозвольте, ваша царська величність, сказати? – Говори, брате, – цар каже. – Ті дітки нехай ще одну ніч у церкві переночують. – Ну, нехай. На тобі тисячу рублів і йди собі. Якщо вони оживуть, я тебе нагороджу ще й не так. Поклонився дяк, узяв гроші й пішов собі додому. Діждав третьої ночі й пішов у церкву. Круг крейдою зробив і у крузі став собі, читає. Тут настала глупа ніч. Прибігають жандарми із шаблями, із піками й кричать: – Геть з церкви! Він одне робить – читає. Гнали, гнали – не вигнали. Вони й зникли. З’явилися тоді чорти. – Тікай, – кричать. – Тікай, бо оце все у пекло провалиться! А він собі одне робить – читає. Вони його огнем засипали – церква так і горить, і на нього самого полум’я сиплеться, а він одне робить – читає. Гнали, гнали – не вигнали. Та й зникли чорти – хтозна-де й поділися. І знов прилітає качечка до того вікна, де шибочка вибита. Влетіла, стала жінкою і почала плакати. – Тепер, – каже, – я, любі мої синочки, праведної води дістала! Підвела головку одному, потім другому, поналивала їм води в рот – вони й ожили. – Дивіться ж, діточки мої, тепер, коли ви живі, яєчка вже не заїдайте, пийте – не запивайте і спіть – не засинайте. І нехай вам Бог помагає, а я собі уберуся. Наказала вона так і пішла, та коли промовила: «Прощавайте», дяк схопив її за ноги. Вона стала вириватись, але він міцно тримав. Коли півні заспівали, вона й каже: – Тепер пусти, вже пройшов час, я тікати вже не буду. А він не вірить і все коло неї сидить. Прокинувся цар, о дванадцятій годині попив чаю і питає: – Чи не було дяка? Кажуть: – Не було. Цар і послав якогось там посланця, чи жандарма, чи кого ще, щоби спитати, де дяк подівся. Той посланець пішов до дяка додому, аж там кажуть, що не було його ще з церкви. Він – у церкву і, врешті, знаходить дяка. Дяк і каже тому посланцеві: – Іди і скажи царю, що його дітки ожили й жінка його перша тут з ними. Посланець повернувся до царя. Каже йому, що дітки живі і жінка перша коло них. У царя чуприна вгору полізла: – Як же то жінка? Коли жінка ж моя коло мене? – Я не знаю, – каже посланець, – так мені дяк сказав. – Зараз запрягай у коляску коней! Сів і поїхав. Доїхав, вскакує в церкву – аж там і дітки, і цариця. Пізнали вони один другого, почоломкалися. Він і питає: – Що ж це таке? Вона й каже: – То все чарівниця зробила, з якою ти жив. Вона служниць згубила і мене хотіла згубити, так я перекинулася качечкою і полетіла, а вона думала, що усіх нас потопила. Сіли вони у коляску, діток узяли. Цар одного за руку, вона другого, і поїхали додому. Приїхали до палацу, а чарівниця, як їх побачила, отруту прийняла і відразу лопнула. Цар увійшов: – Приберіть її, вирийте яму на розпутті та поховайте. І почав він знову жити зі справжньою царицею, дітками втішатися. А діточки хороші, Васильки обидва. Живуть, хліб жують, чоботом добро возять.