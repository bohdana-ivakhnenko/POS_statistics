Був один чоловік, і було у нього троє дітей – два хлопці й одна дівчина. Якось хлопці зібралися в поле, а сестрі наказують, щоб принесла їсти. Дівчина питає: – А як я потраплю, де будете орати? – Ми прооремо борозну, й будеш іти за тою борозною. А борозна, яку брати проклали, вела попри царський двір. Цар зрівняв борозну, що вела далі у поле, а проорав її до себе, на город. І дівчина, як несла братам їсти, зайшла в царський двір. Цар замкнув її в палаці. Чекають хлопці їсти, а сестра не йде. І сердиті, бо вже зголодніли. Вертаються увечері додому і бачать, що борозна повернута до царського двору. Та раз пішли додому. Питаються від матері: – Чому нам Марійка не принесла їсти? – Та я ж її послала, – каже мати. Тоді брати збагнули, в чому діло. На другий день старший прихопив сокиру і йде до царя – визволяти від нього сестру. Заходить у палац: – Добрий вечір! – Добрий вечір, ти прийшов у гості? То будемо гоститися. І думає цар, яким способом погубити хлопця. Наказав жоні, щоб зварила нараз чотири стегна із вола. Вона зварила і поклала на стіл. Каже цар хлопцеві: – Бери ти одне стегно, а я візьму друге і будемо змагатися: хто скоріше з’їсть, той переможе. Цар швидко обгриз м’ясо і кісткою вдарив легіня по голові так, що той одразу впав. Мати дома журиться і плаче. Пішов і молодший брат визволяти від царя сестру. Пішов і теж походив зле. Мати собі дома не знаходить місця. Але якось товкла чорний перець, чи як тоді казали – попер, і одна горошина упала на землю. Коли мати мела хату, побачила те зерня і подумала: «Я його не вимету, я його з’їм». І з’їла. І стала тяжка. Скоро народився в неї хлопчик. Коли мав три дні, то вже був такий, якби йшов третім роком. Раз питає матір: – Мамко, чи були у мене брати й сестри? Мати таїться: – Та… не знаю… Поприк не раз повертався до цієї розмови, і якось мати сказала, що в нього були два брати й сестра. – Ну, йду я їх шукати! – заявив малий. Узяв палицю в руки й пустився в дорогу. Заходить у двір поганого царя. – Добрий вечір! – Добрий вечір. Будемо гоститися? – Будемо. Поганий цар наказав жінці, щоб зразу зварила з вола чотири стегна. Вона зварила і поклала перед ним на стіл. Почали змагатися. Укусили по одному разу, по другому, по третьому… Цар так заспішив, що почав давитися, а тим часом Поприк своє стегно доїв і кісткою вдарив царя так, що голова в того розкололася. Узяв сестру й вернувся додому. А брат поганого царя – і сам поганин – почув, що якийсь витязь убив його родича. Одразу дав наказ, щоб той витязь явився до нього. Поприк прийшов, і цар йому каже: – На мене йде війною песиголовий цар. Якщо переможеш того песиголовця, то подарую тобі життя, ще й будеш царем. Бо я вже старий і не маю сили ані воювати, ані царювати. Поприк побив усіх песиголовців олов’яною палицею. Та один відпросився: – Поприку, не вбивай мене, я тобі лихого не зроблю… Поприк відпустив. Повернувся Іванко з війни з великою славою. Його одружили на царській доньці й покоронували на царя. А песиголовець красно одягнувся і пофарбувався, щоб був, як інші люди, і прийшов до молодого царя. Дома була лише його жінка. Песиголовець взявся її підмовляти: – Якби ти розпитала свого чоловіка, в чому його сила, ми б з тобою зажили не так – ми мали би державу на півсвіту! Молода цариця була легковажною і сховала в царському палаці песиголовця, щоб чоловік нічого не знав. Коли Поприк вернувся додому, почала коло нього бігати, прислужувати: – Я тобі зроблю купіль… Я тобі – це, я тобі – те… Але скажи, в чому твоя сила? – Моя сила – ось у цих двох пальцях. Якби їх зв’язати – пропала би сила. Цариця пригорнулася і почала в’язати йому пальці, але він порвав. Зв’язала утроє – так само порвав. Зв’язала учетверо – не може порвати. Тоді вискочив песиголовець: – Ну, якою смертю хочеш помирати? – Заколи мене і прив’яжи до осла – хай несе, куди хоче. Песиголовець так і зробив. Несе осел убитого, зустрічає зайця: – Стій, яцьку! Заєць став. – Біжи швиденько й принеси живлющої води. Заєць побіг і приніс невдовзі цілющої води. Осел узяв воду і намочив Поприкові рану, потім полив під ніс – і Поприк ожив. Але не має сили. Ідуть далі. Бачать – лежить рушниця. Поприк сяк-так підняв ту рушницю – коли біжить пес. Він прицілився, а пес йому каже: – Не стріляй у мене, я буду ще тобі у пригоді. – Ну, розкуси мотузок на моїх пальцях. Пес розкусив, і Поприк знову дістав силу. Повернувся у царський палац. Песиголовця одразу застрілив, а жінці поставив під одне око відро, щоб плакала за ним, першим чоловіком, а під друге – цебер, аби лила сльози за песиголовцем. Коли уранці подивився, у відрі сліз зібралося мало, а цебер був повний. Значить, плакала за песиголовцем. Поприк узяв рушницю, застрілив її. А сам узяв собі бідну дівчину. Лише сестру видав за багатого графа. І всі вони дуже красно жили, доки не порвалися їм жили, а наші не подужали.