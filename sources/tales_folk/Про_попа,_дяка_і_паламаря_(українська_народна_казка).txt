Чоловік мав файну жінку. Вона дуже сподобалася попові, дякові та паламареві. А вони жили недалеко й часто до неї заповзялися заходити. Одного разу жінка поскаржилася своєму чоловікові: – Роби щось, чоловіче, бо піп, дяк і паламар не дають мені на вулицю вийти. Усі троє хочуть ходити до мене. Чоловік був хитрий. Сказав жінці, як мають провчити попа, дяка і паламаря, аби не заповзяли до чужих молодиць. Якось пішов до попа та й каже: – Позичте, панотче, горнець вівса коням, бо я хочу їхати на ярмарок і буду там три дні. – Прошу, прошу, сусідоньку! – втішився піп і дав йому вівса. Тільки гуцул виїхав з подвір’я, піп – до його жінки. Сів собі на лаву й залицяється. Раптом молодиця глипнула у вікно: – Йой, панотчику, чогось за вами дяк іде. Лізьте на стрих і сядьте у скриню. Вона там скраю. Піп поліз на стрих і – шусть до скрині. А тим часом дяк переступив поріг, сів на лаву і теж залицяється. Раптом молодиця глянула у вікно. – Йой, дяче, дивіться, паламар за вами йде. Лізьте на стрих, сховайтеся у скриню. Вона там скраю. Дяк схопився з лави, побіг по драбині й теж шугнув до скрині. Увійшов паламар. Переступив поріг, витер чоло, кахикнув. Але знадвору почулося: – Тпру-у-у! Жінка ніби забідкалася: – Йой, паламарю, чоловік вернувся! Хай вас не застає. Лізьте на стрих, сховайтеся у скрині. Паламар так і зробив. А чоловік увійшов і каже: – Жінко, будемо робити поману за діда. Я, ади, купив доброго м’яса для нашого попа, трохи гіршого – для дяка і зовсім поганого – для паламаря. Паламареві дуже не сподобалося те, що гуцул купив для нього найгіршого м’яса, і захотілося видіти, яке воно є. Підняв кришку і висунув голову. Але так нахилився, що скриня – беркиць і перевернулася. Упала в хоромах. Піп, дяк і паламар висипалися із неї на долівку. Чоловік гукнув: – Агій на вас! Я лише подумав про поману, а ви вже прибігли на сире м’ясо? Лиця не маєте!.. Піп, дяк і паламар схопилися на ноги – й за ними аж завіяло.