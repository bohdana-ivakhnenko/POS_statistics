Один панисько дуже любив збиткуватися із своїх слуг. Мусив когось набити, бо без того вночі не міг спати. Аби причепитися, він завжди щось вигадував. Одного разу в місті купив короткий коц. Ліг на ліжко, накрив собі ноги і гукнув слузі: – Накрий мені голову, хамло! Слуга потягнув коца, накрив голову, але розкрив ноги. – Накрий ноги! – заверещав пан. Слуга потягнув коца з голови й накрив йому ноги. Пан зірвався з ліжка, схопив палицю, що була в кутку, і – гайда маслувати бідного слугу. Коли побив добре, ліг і заснув, як скупаний. А якось у нього наймився один русин, якого називали Василем. То був моцний і розумний парубок. Увечері панисько ліг і крикнув: – Василю, йди сюди, накрий мені ноги! Слуга накрив. – Василю, накрий голову! Василь потягнув коца й накрив йому голову, але оголив поги. – Василю, накрий ноги!.. Василь узяв палицю з кутка і – трась пана по ногах. Пан натягнув борзенько коца на ноги й крикнув: – Василю, накрий мені голову! Василь – трась його по голові. – Досить! – каже пан. – Завтра піду на ярмарок – куплю довгий коц. І справді купив, бо новий слуга не любив панських жартів.  – килим з овечої вовни.