 Був собі чередник і ватажник. Чередник загубив бичка, а ватажник – баранця. Бичок і баранець зійшлись у хатці, що стояла в лісі. Перше у ту хату прийшов бичок і сидить. Коли до нього йде баранчик та й питає: – А хто, хто в цій хатці? Бичок і каже: – Я – бичок-третячок; а ти, хто такий? – Я – баранчик-пожитанчик. – Ну, будемо рідними братами, будемо жити разом. Коли йде до них селезень та й питає: – А хто, хто в цій хатці є? А ті й кажуть: – Я – баранчик-пожитанчик, я – бичок-третячок. А ти хто? – А я, – каже селезень, – так-так. Впустили його в хатку. Коли це до них йде гусак та й питає: – А хто в цій хатці є? – Я – баранчик-пожитанчик, я – бичок-третячок, я – так-так. А ти хто такий? – Я, – каже, – гил-гил. Прийняли й цього. Коли до них півник йде. – А хто, хто в цій хатці є? – Я – баранчик-пожитанчик, я – бичок-третячок, я – так-так, я – гил-гил, – кажуть, – а ти хто такий? – А я, – каже півник, – ку-ку-рі-ку. Впустили й цього. Коли це до них йде вовк і питає: – А хто, хто там у хаті є? – Я – баранчик-пожитанчик, я – бичок-третячок, я – так-так, я – гил-гил, я – ку-ку-рі-ку. А ти хто? – Я, – каже, – вовк. – Ні, не пустимо, а то він нас всіх поїсть. Коли ж як начав вовк проситься... Таки впустили. Вовк зараз кинувся до бичка, а бичок його ріжками, а баранчик б’є ногами, а гусак щипа зубами, а селезень біга по хаті та все: «Так, так, так!» А півень вискочив на жердочку та й каже: «Ку-ку-рі-ку, куд-куд-ах, а подайте мені його сюда!» Вовк побачив: горе... Та з тієї хати... Та й другому заказує: – Не ходіть у ту хату! Там той б’є, а той вилами коле, а той щипає! А ті всі остались в тій хатці жити та поживати. І досі живуть.