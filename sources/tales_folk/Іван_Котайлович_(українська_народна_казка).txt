Був собі чоловік і мав кота. Та й відніс його в ліс, бо старий уже був кіт, негодящий. Іде лісом лисичка і надибає того кота. – Чого ти ходиш по лісі? – Як був я молодий, то хазяїн мене любив, а як став старий – ніхто мене не хоче. – То будь мені мужем. Як будеш, то, гай, ходи до мене. І кіт пішов з нею. Привела лисичка кота до себе додому, і сидять вони в хаті. А до лисички ідуть парубки: ведмідь, вовк, дикий кабан і зайчик. Лисичка зустріла їх та й каже: – Не йдіть, парубки, до мене, бо в мене е муж. – А як твого мужа звати? – Іван Котайлович. – Як би ми його побачили? Пішли вони в череду, роздерли корову і посилають ведмедя кликати Івана Котайловича на обід. Ведмідь не хоче йти. Посилають вовка – не хоче. Посилають зайчика. Він не хоче, але йде, з ножки на ножку переступає. Прийшов до хати. – Добрий день! Просили вас ведмідь, вовк, кабан і я вас просю: приходіть на обід. – Добре, прийду, – каже Іван Котайлович. Прийшов зайчик до товаришів та й каже: – Іде вже Іван Котайлович. – А який він? – Страшний такий. Сидить під ватрою, а хвіст аж до землі. – То давай сховаємось, – сказав ведмідь і поліз на дуба. Кабан сховався в сухому листі під дубом, а зайчик з вовком пішли за гору. Прийшов кіт і став їсти м’ясо. Та й варкає, як усі коти варкають, коли м’ясо їдять. Кабан у листі поворушив хвостом, і листя зашелепотіло. Кіт подумав, що то миш, і скочив на кабана. Кабан напудився, вискочив з листя та й пустився втікати. Кіт напудився кабана і поліз на дуба. А ведмідь думав, що кіт хоче його з’їсти, та й скочив з дуба. Прибіг ведмідь до вовка й зайчика, а вовк його питає: – Як там той Іван Котайлович? А ведмідь їм: – Нас кілко їло м’ясо, і не було нам мало, а воно таке мале і все казало: «Мало, мало». А тоді скочило до кабана. Кабан утік, то воно полізло на дуба за мною. Добре, що ми з кабаном втекли, а то було б нас порозривало.