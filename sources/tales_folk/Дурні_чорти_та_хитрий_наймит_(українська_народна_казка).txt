У попа був наймит і гонив товар пасти. Вигнав товар пасти, сів, плете собі постоли, виходить до його чортик і питає: – Що ти, Іване, робиш? Каже: – Плету сітки, щоб виловити усіх чортів. – Ех, – каже, – зроби милість, усіх лови, тільки мене не лови. – Еге, – каже, – тебе на самий перед зловлю. – Еге, – каже, – зроби милість, не лови. Я тобі, що хоч, те й дам. – Що ж ти мені даси? – Я тобі дам мішок грошей. – Ну, – каже, – добре, іди, – каже, – принеси. Приходить він до батька і каже: – Там Іван сидить, плете сітки, щоб виловить усіх чортів, то я йому обіцявся мішок грошей, щоб він мене не ловив. – Іди, – каже той, – у поле, там стоїть озеро, і коло озера стоїть кобила. Хто тую кобилу не обнесе кругом озера, той тому дасть мішок грошей. Приходить чортик до Івана та й каже: – Ходімо, Йване, там коло озера стоїть кобила. Хто не обнесе кругом озера тую кобилу, той тому дасть мішок грошей. Прийшли. Чортик узяв ту кобилу, обніс кругом озера й поставив коло Йвана. Іван і каже: – Е, дурню, дурню! Я, – каже, – між ноги візьму та й обнесу. Сів Іван на ту кобилу, об’їхав кругом озера. Приходить чортик до батька та й каже: – Я взяв кобилу на руки та насилу обніс, а він узяв між ноги і духом обніс її кругом. – Іди, – каже, – до його: котрий котрого поборе, то той тому дасть мішок грошей. Той прийшов да й каже: – Ну, давай будемо бороться. – Ех, – каже, – дурню, дурню! Що мені з тобою бороться! В мене, – каже, – батько старий єсть, і то він тебе поборе. – А де він? – каже, – покажи його. А з ним був ведмідь. – Бери, – каже Іван, – зачинай, бо він тебе не візьме, а треба, щоб ти роздражнив його. Він як почав дражнить, а ведмідь як схватиться да як почне давить! Да тільки що його живого пустив. Приходить чортик до батька да й розказує все, як було. – Ну, – каже батько, – іди. Котрий котрого пересміє, то той тому оддасть гроші. Прийшов чортик до Івана да й каже: – Давай будем сміяться – хто кого пересміє. – Е, – каже, – дурню, дурню! В мене, – каже, – мати старая і то тебе пересміє. Найшов кобилячу голову, привів до неї чортика та й каже: – Смійся! Скільки не сміявся той, а не міг пересміяти кобилячу голову. Прийшов чортик до батька та й каже: – Його мати стара, та й то я не міг пересміяти. – На ж, – каже, – сюю булаву, котрий вище підкине. Приніс чортик тую булаву та як кинув, то й не видно. А далі каже до Івана: – На, – каже, – кидай! Той узяв у руки і насилу з місця зворухне та й дивиться на небо, а чорт його питає: – Чого ти дивишся на небо? Кидай уже! – Е, я, – каже, – дивлюся на небо, там на небі мій брат, я, – каже, – дивлюся, щоб він її вловив. – Ей, – каже, – не кидай, а то мені шкода буде. На, – каже, – тобі дудочку. (У нього така дудочка була…) Той узяв дудочку, а оддав булаву. Приходить чортик знову додому, а батько його й питає: – А що, – каже, – хто вище підкинув? Він каже: – Я кинув, то вона зараз же упала, а він хотів кинуть на небо до свого брата, да я не дав, а оддав йому свою дудочку. – На ж, – каже, – неси йому мішок грошей та хай тільки не ловить нас. Той приніс тії гроші та й каже: – На гроші да тільки нас не лови. – Як тебе не ловити? Коли занесеш мішок до мого дому, то тоді не буду ловить. Каже: – Занесу, тільки не лови вже. Заніс він йому тії гроші, поставив, а той каже: – Тепер не буду вже тебе ловити, іди. Той пішов, а Іван на другий день гонить собі товар пасти і бере з собою дудку тую, що чортик йому дав. Понаїдався товар, полягав оддихать, а Іван як заграв на тую дудку, так увесь товар почав гуляти. Він радується, що товар так гуляє. Товар так повигулювався, як наче усю неділю стояв голодний – так повитрухувався. Пригонить увечері товар додому, піп вийшов подивиться, чи понаїдався товар. Каже: – Де ти його пас так, що він такий голодний, наче увесь день нічого не їв. – Я не знаю, чого він такий, я його пас увесь день. На другий день знов бере товар, гонить пасти. Товар понаїдався і тільки хотів лягать, а він знов давай грать на дудку. Увечері пригонить додому, а товар ще гірший, як був першого дня. Піп вийшов, глянув на товар і нічого вже не сказав йому. На третій день гонить той пасти, а піп каже: – Піду подивлюсь, що він йому робить, що товар такий худий. Товар пасеться, а піп сів у терні. Тільки товар понаїдався да хотів лягать, а той як заграв! А товар давай підскакувать, а піп у терні давай і собі танцювать та вигукувать: «Гу, гу!» Іван побачив, як піп поліз у терен та навмисно грав, грав і не переставав до самого вечора. У попа обідрався увесь одяг, і він сам обдерся об терен, увечері приходить додому, а його попадя побачила да й питає: – Що це, – каже, – тобі зробилося? – А се, – каже, – душко, у нашого Івана є така хороша дудка. Я засів його підглядіть, як він товар пасе, а він як заграє на ту дудку, то увесь товар і я гуляли до самого вечора. От, – каже, – скажи йому, нехай він тобі заграє, то ти послухаєш. Увійшов Іван у хату, а піп каже: – Ану, Іване, заграй-но попаді, нехай послухає, як ти граєш. А я вилізу на гору, а ти накриєш мене солом’яником, щоб я не чув, як ти гратимеш. Виліз піп на гору, він накрив там його солом’яником. Увійшов Іван у хату, – попадя діжу місила, – як заграв! А попадя як ухватить діжу да й пішла з діжею гулять, а піп як схватиться да давай і собі гулять! Гуляв, гуляв, а далі як полетить з гори разом із солом’яником. – Нехай, – каже, – тебе чорт візьме з твоєю дудкою! Трохи, – каже, – не вбився!