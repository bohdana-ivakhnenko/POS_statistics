Жили колись в одному селі чоловік та жінка. Чоловік був тихий, добрий – такий, що й курці «добридень» скаже. А жінка йому дісталася така, як коса: коли говорила, то гейби косила. Чоловік аж підскакував від її язика. Одного дня сапали у полі мандибурку. Скінчили роботу, коли сонце ще було на ціле коромисло від заходу, і рушили додому. Зайшли у ліс, вийшли на галявину. – Ади, як тут файно викошено траву,– сказав чоловік. – Не викошено, а вижато,– заперечила жінка. – Ні, так рівненько, попри саму землю – можна лише косою. – Серпом теж,– не вгавала вона. – Нащо баки мені забиваєш? Це викошено!.. – Ні, вижато, вижато, вижато і все!..– кричала жінка на весь ліс. Вона й не побачила, як закінчилася поляна і починалося провалля. Ступила ще крок і полетіла каменем у прірву. Та коли летіла, то все ще кричала: – Вижато, вижато, вижато! А потім замовкла. Чоловікові уже стало її жаль, бо яка не є, а все-таки жінка. Ліг на краю прірви, дивиться у темряву й кричить: – Жінко-о-о! Та звідти – ні слова. Чоловік не йшов додому – тут заночував. Прокинувся від якогось крику. Дивиться, а то чорти вискакують з провалля і кидаються в корчі, як ошпарені. Чоловік спитав: – Чого ви налякалися? Чорти ледве дихають: – До нас хтось кинув бабу, що з язиком, як праник. І нема з нею витримання: ми слово, вона – десять. – Та це ж моя жінка! – похвалився чоловік. – Бідний ти, небораче. Ми б не хотіли бути в твоїй шкірі,– і чорти повтікали. Чоловік пішов додому, взяв сокиру і почав робити довжелезну драбину. Коли була готова, спустив її у прірву. Нахилився і гукнув: – Жінко, лізь сюди! Але вона скоріше умре, а не зробить так, як каже чоловік. Той сидів півгодини й чекав. Нарешті нахилився і сердито крикнув: – Сиди там до віку! Як почула жінка ті слова, то за хвильку була на галявині. Накинулася знову: – Ти, чоловіче, думав, що мене чорти візьмуть, й оженишся з молодою, га? Ніколи па світі! Не позбудешся мене до гробової дошки! Чоловік не озивався. Дорогою він щось довго думав. Аж потім сказав: – Я виджу, жінко, що ти можеш чортів виганяти. Ми б могли цим грошей заробити. Ходім у світ, може, нам щось лучиться. Жінка не заперечувала: – Ходім, чоловічку. Я люблю мандрувати... Пішли селами, містами. Дійшли аж до столиці, А там великий смуток, висять чорні фани. Що сталося? – спитав чоловік. – Царівна заслабла. – А що з нею? – Кажуть, що в ній чорти. Цісар обіцяє дати мішок золота тому, хто вижене чортів із його доньки. Пішли до палацу. Стали перед цісарем, і чоловік сказав: – Ясновельможний цісарю, моя жінка вміє чортів виганяти. – Файно, чоловіче. Як вижене їх із моєї доньки, то дам мішок золота. Жінку пустили до покою. Царівна сиділа в золотому кріслі. Жінка тільки почала наближатися до неї, як вона затремтіла: чорти впізнали жінку й дали драла, хто як міг. Чоловік і жінка взяли мішок золота і вернулися додому ґаздувати.