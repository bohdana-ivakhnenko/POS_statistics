Був у однім селі чоловік та й жінка. Мав чоловік таку натуру: чи є за що, чи нема за що, а все любив жінку бити. Поб’є жінку, піде в сад на лавку та й спить. І так пару років він з жінкою воювався. А в царя була дочка. Подали їй на стіл курятину. їла царівна ту курятину, та й сперлася кісточка куряча їй в горлі. Зачала вона ґвавтувати. Цар і царева жінка штрикли до неї. – Що є, дочко, з тобою? А вона вже й не може говорити, бо кісточка пробилася в одну сторону горла та й у другу. Цар покликав до свеї дочки найстарших лікарів. Вони оббадали її й сказали: – Без операції не обійдеться. А дочка сплакала дуже та й прошептала татови й мамі: – Я не дамся оперувати, бо доктори проріжуть і залишиться мені шрам на шиї. Не буде то мені файно виглядати. Я дівчина, мені треба буде віддаватися. Мене будуть хлопці обминати. Тату й ви, мамо, я читала в книжках, що є по містах і селах такі примівники. Вони можуть мене вилікувати без операції. – Добре, донечко, – сказав цар. – Пішлю шандарів по всіх куточках нашої держави. І найдуть такого примівника. Розіслав цар шандарів по всіх селах. Шукали вони, шукали та й не могли найти. Аж у послідній час два шандарі зайшли в одно село, перепитали ціле село та й знов нічого не найшли. І вертаються оповісти, що не найшли нічого. Виходять вони на край села, витягли по цигарці закурити, мац по кишенях за сірником, а сірника нема. Сказав оден до другого: – Зайдім у цю хату та запалимо з ватри. Увійшли в хату, а там молодиця порається коло печі. – Можна, молодичко, запалити в вас цигарку? – спитав шандар. – Можна, можна. І сказав тихо шандар до шандаря: – Запитаймося ще в цеї молодиці. Може, вона кімує якого примівника? Запитали, а вона каже: – Знаю, знаю примівника, пане. Є. Він у саду на лавці спить. Але він вам не признається, що він примівник. – А чого не признається? – Його треба бити, аби він признався. А так не признається. Таїться. А то добрий примівник, справжній лікар. – Нічого, нічого, молодичко, ми йому дамо. Ми від цего. Ми б’ємо! Прийшли вони до него, збудили його. Файно з ним говорять. – Чули ми, що ви лікар-примівник. – Який я, пани, лікар? Я простий хлоп, селянин, неписьменний і темний. – Нічого, нічого, нам люди сказали, що ви примівник. Вставайте і йдіть з нами. – Не піду я з вами нікуди. – Ой підеш ти зараз із нами по неволі, як ми тебе попоб’ємо. Ти у нас не будеш довго таїтися. І б’ють його, і мечуть ним по землі. Та що, бідолаха не може сказати, що він примівник. Беруть його і б’ючи ведуть аж до повітового постерунку. Приводять і кажуть: – Це справедливий лікар-примівник, лиш його треба бити. Він нам не признався, але ви тут беріться за него по-свойому. А там як зачали його бити та обертати, то мало що живий він був. А один моцний шандар здоймив кулак, вер його одним ударом на землю, і він уздрів, що вже конець йому може бути, та й подумав собі: «Ану скажу, що я примівник». І сказав. – А видиш, чоловіче, – сказали шандарі. – Аж тепер ти сказав правду. Чого ж ти, дурню, зразу не признався? То були би тебе не били. Ми тебе передаємо до царя лікувати його доньку. Вона їла курятину та й їй сперлася кістка в горлі. Мусиш вилікувати без операції. І сказав він: – Буду пробувати. Повезли його просто до царя в палати. Цар сказав йому: – Вилікуєш мою доньку без операції, оця скринька тобі грошей буде. – Де ваша донька лежить? – спитав він. Повів його цар у світлицю, де лежала на ліжку слаба царівна. – Коли вилікуєш дочку мою, потиснеш цей ґудзик, що на стіні, і дзвінок мені подзвонить. Та й пішов цар. А цей подивився на ту дочку цареву та й подумав: «Не такі тут докторі були та не могли нічого зробити, а я що зроблю? Краще зроблю сам собі тут смерть». Та взяв крісло, а на него поклав друге крісло. Та й накопичив купу крісел. Та й думає: «Вилізу на цю купу, головою до землі грянуся, розіб’ю собі голову та й помру». А царева дочка лежить і дивиться на ту його роботу і думає, що то з того буде. Поліз він на ту купу крісел, а крісла завалилися, він упав на підлогу та й ноги задер. Та й не вбився, тільки вдарився об підлогу. А царя дочка як розсміялася з того, так їй та кістка й виштрикла на простирало. А він завидів то, штрик та й ту кісточку в руку, та й дуже врадувався. А царівна така весела стала, схопилася з ліжка та й «лікаря» поцілувала. А він борше до дзвіночка, натиснув кнопку, і цар за мить був уже в світлиці. – Тату, я вже дужа, здорова. Танцювати можу йти. Сказав цар «лікареви»: – Маєш честь та й гонор. Та й славу велику по всій державі моїй. І подав чоловікови скриньку грошей. Чоловік так урадувався, як би на світ народився. Та й пішов собі. Вийшов чоловік за царську браму, аж тут нараз цар вийшов на сходи та й кричить на него: – Ану ще вернися, чоловіче, до мене! Чоловік йойкнув сам до себе та й подумав: «Що цар ще хоче з мене?» Вернувся та й питає: – Яке ще завдання, царю? – В мене є мама, тато, дід, баба, тета. І всі вони мають дуже багато років. Не мають сили ніякої і горбаті. Я би хотів, аби вони швидше ходили і були направлені, негорбаті. Такі, як у середніх роках люди бувають. – А де вони? – спитав «лікар». – Я зараз їх покличу. Посходилися вони в одну кімнату, бідолаха подивився на них та й подумав: «Боже милий! Та цим лиш свічки треба. На цих людях уже мох виріс. Що я маю з ними робити?» Думав, думав та й надумав. Та й сказав цареви: – Махом вимуруйте в цій кімнаті піч склеплену. Прийшли мулярі, поклали піч. Він сказав: – Внесіть сухих дров букових. Внесли дров, він махом наклав ватру. Дрова згоріли, лиш грань лишилася. А ті всі старі сидять кріслами та й дивляться, що робиться. Навернувся чоловік до тих людей та й сказав: – Котре з вас найгірше слабе? А там одне ледве встало. Таке старе, що аж кістки пукають. – Я, – каже. – Розболікайтеся. – Та чого? – Я кладу вас у піч, щоби ви ізшкруміли, а я тим салом, що з вас витече, буду лікувати оцих решту всіх. А той старий каже: – Я не хочу. Я дужий. Тоді він перепитав усіх, і всі сказали: – Ми дужі, здорові. Ніхто не хотів іти в піч. – То най кожне з вас підпишеться на оцій картці, що воно вже здорове. І всі підписалися, що здорові й дужі. Чоловік картку до кишені, а тих старих в коридор до зици́рки. Кричить: «Струнко!», і то все струнко стоїть. Хоч тріщать кістки, але мовчать. «Кроком руш!»– кричить на старих. А вони по коридору троп, троп, троп. У ногу йдуть! Вилітає цар із свеї світлиці. – Що є?! – Ми всі дужі, здорові, як цвек. – Слава богу, – сказав цар. – Та й нашому лікареви слава. Подав «лікар» цареви ту картку, а цар йому ще дві жмені грошей. Прийшов чоловік до хати. Жінка вздріла, що він іде, та й у душі їй похололо від страху, що він її тепер уб’є. А він їй у ноги впав, та встав та й цілує її. З радощів, що так багато грошей до хати приніс. Та й дякує, що вона сказала шандарям, що він примівник. А цар прославив його на цілу державу як великого лікаря.