 Випросила собі баба гладущичок молока. Поставила молоко в запічку, а сама сіла коло нього, загнула ноги та й задумалась: «Коли б мені, Господоньку, теє молочко устоялося, то нароблю собі і сиру, і масла. Сир і масло продам та й куплю собі курку. Курка яєць нанесе, то підсиплю. Курчата вигодую, продам та й куплю кабанця. Кабанець виросте, візьму за нього багацько грошей та й куплю конячку. Конячку продам, куплю биченя. Запряжу я те биченя до возика та й буду їхати на ярмарок. А як хто буде мене просити: «Бабко-серце, підвезіть!», то я ногою т-тур!». Баба спросонку сунула ногою в гладущик. Гладущик полетів з запічка на землю і розбився на куски, а молочко полилося білою річкою по чорній землі.