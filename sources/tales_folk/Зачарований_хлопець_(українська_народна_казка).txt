Був собі чоловік і мав багато дітей. Тяжко йому жилося. Якось приходить до нього чарівник і каже: – Дай мені одного хлопця, я візьму його до себе в школу. Приїдеш через три роки і забереш його назад. Дав чоловік йому хлопця, і чарівник вчить його, муштрує на всі боки і навчає різних штук. Кінчилися три роки, їде батько за сином. А чарівник показує йому три голуби. – Вибирай, котрий з них твій син. Голуби всі однакові, котрого вибрати? Не знає чоловік, що робити. Приходить він додому та й розказує жінці про тих голубів. А жінка йому: – То ти дав йому хлопця, а він хоче голуба віддати? Іди й кажи, нехай віддає хлопця! Іде він до чарівника другий раз, а той знову показує йому три голуби. – Подивися, котрий твій син? І батько знову пішов додому без сина. Жінка свариться ще дужче. Збирається він іти третій раз, і сниться йому вночі сон. Ніби каже син: «Тату, як ти прийдеш за мною і покажуть тобі три голуби, то я буду з лівого боку, і трошки тріпну крилом. Як я тріпну крилом, ти мене зразу лови і не віддавай». Прийшов батько до чарівника, а той знову показує три голуби. Чоловік свариться: – Ти віддай мені сина! – А ти пізнай, – каже йому чарівник. Дивився, дивився чоловік на ті голуби, а один – раз! – і тріпнув крилом. Чоловік одразу вхопив його. – Це мій син! – Ні, це не твій син, – каже чарівник. – Я пізнав і забираю, – сказав батько і не віддав чарівникові голуба. Приніс він його додому, і голуб перекинувся хлопцем. Минуло кілька днів, і не стало в них ніякої їжі. Треба десь дістати грошей на харчування. Каже син батькові: – Тату, я перетворюся на коня, а ви ведіть мене на ярмарок і продавайте. Кажіть на ярмарку так: «Яку мій кінь виб’є копитом яму, стільки треба насипати за нього золота». Але продавайте мене тільки без вуздечки. Повів старий коня на ярмарок. Ходять купці, але хто ж стільки золота має? Коли йде той самий чарівник. Через плече в нього торба. – Продається кінь? – Продається. – Що за нього? – Яку мій кінь виб’є копитом яму, засип золотом. – Добре. Кінь як почав бити, то й вибив яму по груди. Розкриває чарівник торбу, засипає яму золотом і бере коня. Але вуздечки батько не дав. Одяг чарівник на коня свою вуздечку. Їде чарівник додому, а кінь і по землі біжить, і попід хмари летить. Летів він так, летів, а тоді як шпурне чарівника на землю! Аж порожня торба відлетіла. Побіг кінь додому, а чарівник встав і собі пішов. Перетворився кінь хлопцем, і живуть вони з батьком, розживаються. Але сім’я велика, і гроші минаються. Син і каже: – Ну, тату, треба знов іти на ярмарок. Тільки дивіться, щоб не продали мене з вуздечкою. Повів старий коня на ярмарок, але ніхто не міг його купити. Аж тут знов іде чарівник з торбою через плече. І знов продав йому батько коня. Довго торгувався чарівник, хотів і вуздечку взяти, але старий не дав. Їде чарівник додому, стискає ногами коня. А кінь то по землі біжить, то під хмари злетить. Летів він так, летів, а тоді як шпурне чарівника на землю, аж загриміло. Чарівник упав, торба відлетіла, а кінь побіг додому. Перетворився він удома хлопцем і живуть вони, розживаються. Минув час, і знову гроші минулися. Каже син татові: – Підемо знову на ярмарок. Знов буде яма золота. Лише тільки не давайте вуздечки. Прийшли вони на ярмарок. Коло коня купці роєм рояться. І пани, і попи – усі хочуть мати такого коня. А грошей таких не мають. Коли йде знову той чарівник. Питає за коня. – Кінь продається, – каже батько. – Дайте за нього стільки золота, щоб була повна яма. А яму він виб’є копитом. – Добре. І зачав кінь бити яму. Б’є і б’є, лиш земля на всі боки летить. Забився в яму по груди. Насипав чарівник повну яму золота, а тоді й каже старому: – Дайте мені й вуздечку. – Ні, не дам. – Я вам за неї ще дві пригорщі золота насиплю. Подумав старий: «Як за дві пригорщі золота, то можна й віддати». Та й віддав вуздечку чарівникові. Одяг чарівник вуздечку на коня і поїхав. Кінь то по землі біжить, то під хмари злетить, але вирватися від чарівника не може. Приїхав чарівник додому, заводить коня у стайню, прив’язує його. Потім насипав йому казан вугілля і каже: – Їж, вражий сину. Ти мучив мене, а тепер я тебе буду. Замкнув стайню і пішов. Ліг чарівник спати. А на ранок встав і йде до коня. Подивився, а коня немає. Лиш вуздечка і вугілля лежать. Чарівник розгубився і забув зачинити двері. Де кінь? А кінь перетворився горобцем, заліз у шкарубину, туди, де випав сучок, і сидить. Чарівник перетворився у шуліку і глядить по шкарубинах, і от-от має його спіймати. А горобець раз! – і надвір. І в кущі. Шуліка за ним і почав там ловити. А він перекинувся голубом і полетів. Шуліка – за ним. Але голуб летить швидше, і шуліка ніяк його не здоганяє. Долітають вони до моря. А там дівчина прала сорочки. Голуб перекинувся в перстень і впав коло дівчини. А дівчина підняла перстень і на палець його почепила. Шуліка перекинувся в панича і підступив до дівчини. – Віддай перстень. То мій. А вона не дає. Він усе «дай» і «дай», і не відходить від неї, а вона не дає. Попрала вона своє шмаття, кладе його на коромисло і йде додому, а він усе «дай». Виходить з хати її мати. – Що там таке? – Я, – каже дівчина, – знайшла перстень, а він причепився і хоче забрати. Каже, що це його перстень. – То дай йому той перстень, – каже мати. Дівчина зняла перстень з пальця і кинула на землю. А перстень перекинувся кукурудзою і розсипався по траві. Панич перекинувся в півня і давай те зерно дзьобати. Видзьобав він усе зерно. Лише одне зернятко лишилося, і з того зернятка зробилася миша. А з півня зробився кіт. Кіт – за мишею, а вона – в дірку. Забилася і сидить там. Кіт походив, походив, а тоді перекинувся шулікою і полетів додому. А миша перекинулася в хлопця. Повернувся син додому і каже батьку: – Тату, погано ви мене продали. Мало душі не збувся. Нащо продали вуздечку? І жили вони собі, і більше на ярмарок не ходили.