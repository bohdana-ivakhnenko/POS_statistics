Був один цар, котрий мав дівку і три хлопці. Ту дівку сватав чорт. Ходив, докучав. Вона його не хотіла, але нечистий її взяв силою і поставив їй у хижу золоту колиску, аби колисалася. А її братів закляв: одного – ведмедем, другого – рибою, а третього – орлом. Сам обернувся биком, таким грубим, як хижа, і прив’язався на сім ланцюгів до бука. А ключ од хижі, де замкнув царівну, сховав у свій мозок. А закляті брати пішли до одного єгеря. Спочатку прийшов старший, Ведмідь, і приніс мішок золота. Поклав під хижу, а рано єгер знайшов мішок і сховав. На другий вечір і середульший брат, Риба, приніс мішок золота. А на третій вечір і молодший брат – Орел. Єгер золото сховав і не знав, за що йому принесли золото. А були в нього три доньки. І те золото брати принесли за них. Четвертого вечора всі три доньки пропали. Встав рано єгер, а дівок нема – пропали без знаку. І дуже він засумував. Мати на потоці пере їх свити й плаче. І приплив один рачок і надокучає жінці. – Іди геть, бо тебе з’їм, – сказала жінка. Вхопила рачка й проковтнула. І через рік народився у неї хлопець. Лиш народився, проговорив, аби мати йому дала ссати. А далі вхопив мотуз на хижі й підняв хижу. Питає свою матір: – Мамо, чи були в мене сестри або брати? – Були, синку, у тебе три сестри, але пропали без знаку. Хлопчик зайшов до хижі, тільки сказав: – Купіть мені одежу, бо я йду в дорогу шукати сестер. Відкланявся родичам і пішов. Багато років він блудив по лісу. Раз на одній поляні бачить: курить з землі дим. Приходить туди і дивиться – глибока яма, дна не видно. Спустився хлопець під землю і знайшов там свою старшу сестру. Спитала його сестра: – Що ти за один? – Я того й того чоловіка син. Вона скочила до нього, обцілувала. – Та ти мій брат! Добре пригостила його, а потім сховала під постіль. – Не дивуйся, що тебе кладу під постіль. Мій чоловік – Ведмідь і може тебе вбити. За малий час приходить Ведмідь, суєтний, сердитий. Зняв з себе шкіру і нараз подобрішав. Жона сказала: – Тут є мій брат. – Та де мій швагер, покажи його швидко! Хлопець вийшов з-під постелі. Ведмідь дуже йому зрадів. Пригостив і розказав йому свою біду: – Була в мене сестра, сватав її нечистий, а вона за нього не захотіла йти. Зато він її вкрав, а нас трьох братів закляв. Сестру нашу взяв силою. Замкнув її у хижу, а ключ поклав собі в мозок та обернувся биком. Та якби знайшовся такий леґінь, аби з-під хижі взяв семиметрову сокиру і тою сокирою розтяв голову бикові, коли на полуднє спить, і взяв ключ та відімкнув нашу сестру – ми стали б такими людьми, як були. Подорожує далі хлопець і бачить на поляні дим з землі. Приходить туди, а тут яма глибока. Спустився в яму, а там його середульша сестра. Спитала: – Що ти за один? – Я того й того чоловіка син. Вона скочила до нього, обцілувала: – Та ти мій брат! Учинила йому гостину, а потім сховала під постіль. – Не дивуйся, що тебе кладу під постіль, – каже. – Мій чоловік – Риба і може тебе вбити. За малий час заходить Риба, суєтний, сердитий. Зняв з себе шкіру і нараз подобрішав. А жона сказала йому: – Тут є мій брат. – Та де мій швагер, покажи його! Хлопець вийшов з-під постелі, і Риба дуже йому зрадів. Пригостив і розказав йому свою біду. На другий день хлопець відкланявся середульшій сестрі. Йде далі й знову приходить на одну поляну і бачить – куриться з землі дим. Приходить, а там яма глибока. Спустився, а там його молодша сестра. Спитала: – Що ти за один? – Я того й того чоловіка син. Так він побув у молодшої сестри і її чоловіка Орла, і той пригостив його і розказав свою біду. Отак попрощався хлопець з своїми сестрами і рушив у дорогу. На саме полуднє, коли бик спав, хлопець узяв семиметрову сокиру, котра стояла під хижею, й ударив його межи роги так сильно, що мозок йому вискочив. І у мозкові знайшов ключик. Лиш доторкнувся ключиком до замка, і двері відкрилися. А дівка заплакала: – Пропав би ти, не мав би ти сили своєї. Чи не казала тобі, що тебе не хочу? Вона думала, що то нечистий. – Я не нечистий, я – чиста душа. А дівка була тонка, як палець. Узяв її на руки і поніс до свого замку, де він народився. А через три дні приїздять його зяті. Дуже йому дякують, що їх визволив з біди, що забив нечистого, який їх закляв. Справили весілля та й живуть і нині, як не повмирали.