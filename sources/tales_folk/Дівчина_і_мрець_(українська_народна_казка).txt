Був собі Ясьо і Кася, і вони ся дуже обоє любили. Але Яся віддали до війська, а вона ся зістала. Чекає і рік, і два, і три, і десять літ, а Яся нема. І вона сидить, плаче і плаче собі, так чекає на Яся… Приходить старенька бабуня і каже: – Чого ви, панунцю, плачете? А вона їй говорить: – Я плачу за те, бо я мала чоловіка, а його нема… Баба каже: – Панунцю, візьміть полумисок, наплачте сліз. Візьміть муки, спечіть паляницю з тими слізьми. А Кася проситься: – Може, ви, старенька бабуню, може, ви мені того не порадите? – Не бійся, зараз прийде! Вона спекла вже того, як чує – вже Ясьо їде на своїм сивім коні під вікном. Ясьо приїжджає, каже: – Відчини, Касю! Вона відказує: – Чекай, мій Ясю! Відчинила йому, він приходить, а вона положила йому свячені книжки рахувати. Ясьо каже: – Забирай то, Касю, звідти! Збирайся, Касю! Збираються, з хати виходять, стоїть сивий кінь. – Сідай, Касю! Посідали і їдуть дорогою, Ясьо ся питає: – Ані кури не співають, ані гуси не ґиґають, тільки злі люди по світі літають. Не боїшся, Касю? – Не боюся. І знов те саме другий раз, і третій раз те саме. Аж приїжджають на цвинтар, і гріб розтворився. Ясьо каже: – Йди, Касю, наперед. – Ні, ти йди наперед! Він взяв її за фартушок і пішов наперед. А вона взяла фартушок, відчепила і стала втікати. Втікає, аж забігла в ліс. Дивиться: світиться світло. Прибігає – там мрець лежить у тій хатині. Кася зачинилася в тій хатині, залізла на піч, взяла собі лампу і книжку, читає. Вона мала на собі пацьорки посвячені. По якімсь часі щось прилітає: – Уставай, мерлий, будемо живі дерти! Став один звідти перти, а другий звідси на ту піч. А півень: – Кукуріку! Той з того боку смолою розіллявся, а другий з другого – і вже. Прийшов ксьондз, дівчину висповідав, і вона умерла в тій хатині.