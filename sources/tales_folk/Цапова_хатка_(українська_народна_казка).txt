 Як жив собі чоловік і жінка. У їх були, цап і баран, і кабан, і півень, і селезень, і гусак – усього потроху. Потім, значить, той чоловік і жінка померли, осталась сама скотина. Поки жили-жили, поки й хату розвалили,– ту, що дід покинув. Розвалили, розтягли і пішли, хто куди влучив. Це діло ішло до літа. А як стало вже холодно, от тоді вже цап пішов до кабана. – Кабан, брате! Давай хату строїть, бо буде зима, так пропадем. А кабан каже. – Я в листя вриюсь, то мені й тепло буде! Не треба хати. Тоді він пішов до барана. – Баран, брате! Давай хату строїть, бо буде зима, так пропадем. А баран каже. – Я одну шкуру простелю, другою вкриюсь, та й тепло буде! Не треба хати. Тоді він пішов до гусака. – Гусак, брате! Давай хату строїть, бо буде зима, так пропадем. А гусак каже. – Мені не треба. Я одно крило простелю, одним укриюся та й перезимую. Не треба. Потім пішов до півня, а він каже. – Я з тії деревини та на ту літатиму та й нагріюсь, не треба мені хати. Пішов до селезня. – Селезню брате! Давай хату строїть, бо буде зима, так пропадем. А селезень каже. – Я з тії криниці та в другу поплаваю-поплаваю, та й тепло буде. Ну, тоді цап походив по всіх – ніхто не хоче, давай сам хату строїть. Построїв хату, поставив піч і живе. Почав жить у хаті. Стало холодно, зима кужелить таке! Він сидить же в хаті, а ті гибнуть надворі. От найперідь приходе кабан. – Ой,– каже,– цапе-брате, пусти в хату, пропаду! А цап каже. – Не хотів хати строїть, то пропадай там! Не пущу. А кабан каже так. – Все рівно, як ти мене не пустиш, то все рівно буду рить, розтягать усячину, то й ти пропадеш, і я пропаду. Пішов він одчинив. – Іди лягай під припічком. Вже кабан уклався й лежить під припічком. А сам на печі. Коли приходе баран. – Цапе-брате, пусти в хату, пропаду! А цап відповіда. – Не хотів хати строїть, пропадай там! А баран каже, що «як ти мене не пустиш, то я як розженусь та як грюкну в двері, так і виб'ю! І ти пропадеш, і я пропаду». Треба впускати. Упустив, каже: – Лягай під лавою. Ось іде гусак. – Цапе-брате, пусти в хату! Пропаду! А цап каже. – Я ж тобі казав, а ти не схотів хати строїть! Пропадай! Мені нема діла, що ти пропадеш. А гусак цей каже. – Ну то добре! Не впускаєш?! А я по соломині розтягну всю покрівлю, і ти змерзнеш, і я. Одчинив і тому. – Іди сідай на полу. Коли ось іде селезень. – Так-так! Так-так! Цапе-брате, пусти в хату. Пропаду! – Пропадай! Не хотів хати строїть. – Ну, я буду все твоє добро нівечить, І ти пропадеш, і я пропаду. Усі його лякають. Волів і його пустить. – Ти сідай на лаві. Потім іде півень. – Куд-ку-да! Куд-ку-да! Цапе-брате, пусти в хату! Пропаду! – Е, ні, півнику! Пропадай! Не хотів хати строїть. Політай з дерева на дерево та й нагрієшся. А півень каже. – Я як розженусь літать, так усі вікна поб'ю, і ти пропадеш, і я пропаду. Ну, впустив і того. – Сідай аж на жердці. Значить, зібрались усі і живуть. Топлять і все роблять гуртом. А вовки почули, що там багато пожитку. Один і каже. – Я, братця, знаю м'яса! – Ну, як знаєш – ходім! Пішло туди штук зо три, а може й з чотири. Прийшли, прогребли дірку під хатою, і вліз туди один. Так вони як захватили того вовка! Кабан попав за вуха, баран як розженеться та б'є з розгону, гусак крилами лупить. Ті втрьох б'ють, а селезень сидить та. – Так-так! Так-так! А півень сидить на жердці та. – Куд-ку-да! Куд-ку-да! Бийте, бийте та й подайте сюди! Ті вовки, що були коло хати, то ноги на плечі та й повтікали, а того тобто вбили. А самі живуть, хліб жують, постолом гроші возять, і оце й казка уся.