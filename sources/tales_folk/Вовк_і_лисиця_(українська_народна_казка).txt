 Біжить лісом вовк; бачить – дятел на дереві сидить: тук-тук, тук-тук. – Гей, дятле, даремна твоя робота, – кричить йому вовк, – весь свій вік працюєш, рубаєш, а сам без хати. А дятел подивився на вовка і каже: – А ти, сірий, все життя овець дереш, а сам без кожуха ходиш. Подивився вовк на себе: правду каже. Побіг дальше. Біжить, а назустріч йому лисиця. – Здрастуй, кумо! – Здоров, куме! – Кумо, скажи, як кожуха мені пошити? Здивувалася цьому лисиця, але каже: – А так: носи мені вівці, із шкур тоді пошию. Почав вовк старатись: носить і носить шкури, і м’ясо носить, а кожуха нема. – Скоро, кумо? – питає. – Скоро. Знову носить вовк: – Скоро, кумо? – Зовсім мало треба: один комір пошити, – говорить йому лисиця і радить вовкові попову кобилу задерти – шкура кобиляча якраз на комір буде. Пристеріг вовк кобилу та й напав на неї. Забіг ззаду, як лисиця казала (щоб за хвіст тягнув, то й шкура буде ціла), прив’язав свого хвоста до кобилячого, а кобила як смикнула та й потягла вовка. А той кричить: – Рятуй, кумо! – А ти ногами бори, впирайся і бори! – Тут бори не бори, а будеш на поповому дворі!