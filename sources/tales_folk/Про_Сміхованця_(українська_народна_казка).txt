В одному селі на Буковині жили такі люди, що не уміли сміятися. Ходили похмурі, гейби на небі сонечко не гріло і зорі не світили. Але в селі був один сміхованець, що служив у дідича. Якось пан сказав: – Тебе називають усі сміхованцем. То слухай сюди. Як розвеселиш мені село, дістанеш фальчу поля. – Добре, пане, розвеселю всіх. Але для цього мені треба покинути село хоч на кілька тижнів. – Іди, куди хочеш, тільки аби сміялися, бо нацькую на тебе псів... Сміхованець взяв собі торбину і подався в сусіднє село. Там найнявся на службу до одного попа. А у попа була файна донька. Наймит їй сподобався, і вона закохалася. Минув тиждень чи два, і дівчина сказала: – Тату, я вже хочу віддаватися. – За кого? – За нашого наймита. – Не можна, ти попівна, а не проста мужичка. – Уже пізно, тату, таке говорити – мусите нас поблагословити. Піп зрозумів, що вдіяти нічого. Покликав наймита й питає: – Як ти називаєшся? – Не можу сказати... – Чому? – Бо соромно. В мене таке ім’я... – Мені можеш сказати – я маю бути твоїм тестем. – Ну, добре, називаюся «Сунь три пальці в ніс». – Справді, якесь нетутешнє прізвисько. Та най... Коли повінчаєшся із моєю донькою, я тебе перехрещу. Наймит не став чекати весілля, ноги на плечі – і гайда! Того ж таки дня вернувся додому. А в неділю дідич сказав сміхованцеві: – Запрягай коні, чоловіче, поїдемо в сусіднє село на храмове свято – там треба веселих. Сіли та й поїхали до того села, де наймит мав женитися з попівною. Увійшли до церкви. А піп почав казання: – Браття і сестри, слухайте мене і робіть те, що я вам скажу... Та уздрів свого наймита і закричав: – Сунь три пальці в ніс! Держіть його! Парафіяни засунули в ніс тільки по два пальці і відказують: – Панотче, третій не влізає. – Моцно тримайте! Дідич так реготав, що аж за черево тримався. А наймит сказав: – Тікаймо, пане, бо нам буде велика біда! Вибігли із церкви, скочили на воза, і тільки закурилося за ними. А пан весь час реготав: – Ну, чоловічку, ти мене добре розвеселив! Тепер ще так розвесели село – і фальча поля вже твоя. Наймит подався у село. Сів собі над річкою й міркує, як розвеселити всіх селян. Раптом глип – на кладці сільська злодійка. Вона украла у корчмаря цапа і тягне за собою. Але цапа хоч ріж, хоч рубай – не ступить на кладку. – Шляг би тебе трапив, дурний цапе!– кричить баба. А той навіть не моргне. Уперся та й годі! – Як не хочеш кладкою, то підеш убрід! Злодійка схопила цаписька за роги і тягне у воду. Але де там! Цап ні кроку не хоче ступити. Надійшов двірник. Злодійка попросила: – Поможіть перетягнути цього дідька на той бік. Баба тягне, а двірник тручає. Але цап – на місці. Попри річку йшов жандарм, і двірник гукнув: – Ану, шандарю, іди сюди тручати нездалого цапа! Жандарм тручає двірника, двірник – цапа, але той – ні кроку. Жандарм оглянувся й уздрів на вулиці дяка: – Еге, дяче, іди сюди і потруть мене. Може, цап почує силу. Дяк тручає жандарма, жандарм – двірника, двірник – старого цапа, а той – ніби коріння пустив. Дяк уздрів паламаря, покликав і його: – Ану, паламарю!.. Паламар тручає дяка, дяк – жандарма, жандарм – двірника, двірник – самого цапа. Та шкода роботи! Наймит-сміхованець дивився на все те, а потім сказав: – Тут – гов! Потримайтеся, я приведу допомогу! І побіг у село. – Це якась нечиста сила,– каже баба-злодійка на цапа. – Треба піти до попа, аби скропив цапа свяченою водичкою,– порадив паламар. – І нас перехрестив! – додав дяк. Тим часом сміхованець скликав усе село. Люди прийшли до річки і, коли уздріли, як сільські верховоди тручають Моткового цапа – помагають бабі красти, то розреготалися, аж дідич почув. Він дуже здивувався і так розкрив рота, що нараз одна щелепа заскочила за іншу, і він більше не затулив рота. Наймит-сміхованець виграв у пана фальчу поля. Кажуть, більше не наймитував, а обробляв ту фальчу і добро постолом возив.