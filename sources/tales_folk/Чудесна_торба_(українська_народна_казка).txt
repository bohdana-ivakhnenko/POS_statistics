Жили два брати. Один був бідний-бідний, мав шестеро дітей. Другий брат був дуже багатий, мав одного сина. У бідного брата не було зовсім що їсти. Сиділи діти голодні й холодні. От іде бідний раз до багатого, щоб той позичив йому грошей або пуд хліба. Багатий брат і каже йому: – Іди ти до чортової матері! Що я – повинен годувати твоїх старців? Зажурився бідний та й пішов у ліс. У лісі вила хуртовина, ноги по коліна загрузали в снігу. Він вибивався із сил і знов ішов, поки не вийшов на середину лісу. Дивиться – стоїть хатинка, а коло неї жінка. – Здрастуйте, мамо! – каже він. – А звідки ти знаєш, що я – твоя мати? – запитала вона. Бідний і каже їй: – Мамо, допоможіть мені в моєму горі. – Чим же я тобі допоможу, сину? Є в мене волосяна торба. Можу її дати тобі. Пішла вона в хату й винесла волосяну торбу. Він питає, як із нею поводитись. Чортова мати йому каже: – Як захочеш їсти, то скажи: «Торбо, я їсти хочу!» Подякував він і пішов додому. Іде по дорозі, і так йому їсти захотілося! Став серед дороги, розкрив торбу і каже: – Торбо, я їсти хочу! Тут і з’явилося все їстівне. Наївся він та й пішов додому з радощами. Був якраз Святий вечір. Діти його сиділи голодні. Він прийшов до хати та й каже дітям: – Сідайте, діти, за стіл, та будемо вечеряти. Жінка дивиться на нього і думає, що здурів чоловік. Посідали діти круг столу, сіла і жінка. Потім сідає батько до столу. Поставив торбу на стіл і каже: – Торбо, я їсти хочу! Враз на столі з’явилися всі ласощі. Наїлися вони добре. Так і на другий день було. Прийшов син багатого брата й побачив, що вони їдять, то аж злякався. Пішов додому та й каже: – У нас, тату, і воли є, і земля, а ми того не їмо, що дядько їсть. Здивувався той, аж потилицю почухав. Пішов він до брата і каже: – Де це ти грошей береш? – А ти не знаєш? Є в мене волосяна торба. – То проміняй мені її. – За що? – Я тобі дам дві пари волів, дві корови і сім десятин землі. – Добре. Взяв той брат торбу та й пішов додому. Скликав гостей, каже, щоб сідали за стіл. Люди посідали, знизують плечима за голим столом. Сів після всіх і хазяїн. Поклав він на стіл торбу та й каже: – Торбо, я їсти хочу! З’явилося на столі все, що треба було для гостей. Пили, їли та гуляли. І я там був, і мед я пив, по бороді текло, а в рот не попало. У бідного брата воли здохли, а поле заросло бур’яном, занехаялось. Знов у сім’ї почався голод. Пішов він знов у ліс до чортової матері. Прийшов до хати, зустрівся з нею та й каже: – Допоможіть мені, мамо! – Чим же я тобі допоможу? В мене вже нема нічого. Тільки є ще золота торба, можу тобі дати. Винесла вона торбу. Він і питає: – Як же з нею поводитись? – А так. Якщо треба буде тобі що, то ти кажи: «Хлопці, з торби!» А як не треба вже буде, то кажи: «Хлопці, в торбу!» Подякував він бабі за ласку й пішов. Ішов він з великою радістю, бо то ж була волосяна торба, а це – золота! Не стримався, став і каже: «Хлопці, з торби!» Торба відкрилась, і з неї вискочили чорти з киями й насіли на бідного. Добре вибили, що він ледве сказав: «Хлопці, в торбу!» Чорти зразу ж повскакували в торбу, і вона закрилась. Прийшов він, бідний, додому сумний-сумний. Поклав торбу в сінях на полиці, сів у хаті й сидить – журиться. Діти голодні снують навколо батька. От приходить син багатого брата. Увійшов у сіни й побачив золоту торбу. Побіг зразу ж додому та просто до батька: – Тату, а в дядька вже золота торба є! – Е-е-е, неправда! – Так, тату, є! Сам на свої очі бачив. Багатий брат, недовго думаючи, зразу ж побіг до бідного. Прийшов та й каже: – Брате мій любий! Добридень! – Здоров, брате! – Як ти поживаєш? Із золотої торби всього добуваєш? – Так. – Проміняй мені, брате, цю золоту торбу. Брат задумався, ніби йому її жалко було, потім сказав: – А що даси за неї? – Я тобі багато дам. Дам волосяну торбу, пару волів, три десятини землі і ще щось на додачу. Це «ще щось» зацікавило бідного, і він запитав: – А що воно за «ще щось»? – Ну, грошей дам. А як буду сина женити – на весілля покличу. – Добре, проміняю. Пішов, приніс торбу й віддав багатому братові. Той йому віддав обіцяне. Прийшов він із золотою торбою додому. Скликав гостей багато-багато, надіючись, що золота торба дасть більше, ніж волосяна. Коли гості всі зійшлися, він запросив їх до столу. Гості посідали. Сів і сам хазяїн із золотою торбою. Люди дивувалися такому дивовищу. На торбі було написано «2», а під рискою – «1», що означало: два чорти на одного дурня. Торба була закрита. Він поставив її на стіл і каже: – Торбо, я їсти хочу! Але золота торба так і зосталась на місці закрита. Він трохи не одурів, що так осоромився. Вискочив з хати і побіг до брата. Брат уже спав. Він із силою постукав у вікно. Той прокинувся й чує: – Брате, скажи, що їй казати? – Кому? – Та торбі! – А-а, торбі. Кажи: «Хлопці, з торби!» Багатий брат прибіг додому, сідає за стіл і каже: – Хлопці, з торби! Торба розчинилася, а з неї вискочили чорти з киями. Як насіли ті чорти на багатого брата, то йому й нудно стало. Та били чорти не тільки його, а всіх гостей-багачів. Він насилу вирвався з хати, побіг до брата, щоб той сказав, що робити з торбою, як чортів схаменути. Розбудив він брата своїми криками та зойками. – Скажи, як далі? – Що – як далі? – Та що зробить, щоб чортів не стало? – Скажи: «Хлопці, в торбу!» Побіг додому він і всю дорогу кричав: «Хлопці, в торбу! Хлопці, в торбу!» Як ускочив до хати, а чорти вже в торбі.