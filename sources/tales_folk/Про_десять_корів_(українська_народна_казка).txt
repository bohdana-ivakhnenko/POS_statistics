Жили собі чоловік і жінка. Вони були бідні – мали тільки одну корівчину. В них народилася дитина, і чоловік пішов до попа, аби охрестив її. Піп, який дер з живого і мертвого, заправив такі гроші, що чоловік зашкрябав потилицю: – Бійтеся бога, отче, де я візьму вам такі гроші? У мене коло хати – одна корівчина. Піп подумав і сказав: – Веди сюди корову. Чоловік зажурився. Та що мав робити? Привів корівчину. Піп сидить на ганку, попиває каву і розраджує його: – Не журися, брате, я помолюся богу, і він дасть тобі за це вдесятеро більше. Піп охрестив дитину, і чоловік так тішився нею, що забув про корову. Але одного разу увійшла на подвір’я його корівчина та й привела ще десять попівських корів. Пастух хотів їх вигнати, а чоловік сказав: – Це мої корови! Прийшов сам панотець. – Віддай норови, чоловіче,– каже біднякові. А чоловік хитро посміхнувся: – Вони мої, панотче. Ви ж сказали, що бог дасть мені вдесятеро більше. Ваше слово сповнилося. І піп поплентався додому замість своїх корів, а пастух за ним.