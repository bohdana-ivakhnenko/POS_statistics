Прийшов циган до одного газди – хотів трохи посидіти на великому багатстві. Газди нема вдома, а газдиня принесла з комори добрячу ковбасу й підсмажує її на пательні. Циган дивиться на те і ковтає слину. Потім почав казати: – Жіночко, ваша хата є найфайніша у селі. Звідки то у вас? – Тато мені збудував! – похвалилася багачка. – Я теж хочу поставити таку файну хату. Дайте мені оту ковбасу, що у вас на пательні, аби-м зміряв нею, скільки ваша хата має уздовж і вшир. – Та візьми,– відповіла улещена газдиня. Циган узяв ковбасу з пательні й поміряв довжину та ширину хати. А потім сказав: – Я піду, газдинько, й поміряю те місце, де побудую свою хату. – Поміряй, поміряй і принеси борзенько ковбасу, бо треба її смажити – чоловік надійде вже з роботи. Циганин закинув ковбасу па плече й пішов міряти землю. Вернувся газда з поля, сів на лаву й каже: – Підсмаж мені, жінко, ковбасу. – Нема, чоловіче. – А де вона? – Циган випросив. Пішов міряти землю, де має будуватися. Він зараз принесе. Чоловік і жінка чекали, чекали. А циган і донині не приніс ковбаси!