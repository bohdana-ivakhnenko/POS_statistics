Жив у нашому селі газда, який мав одного-єдиного сина. Але той син не тішив свого ненька, бо був великим дурнем, ліньтюхом. Спав би день і ніч, а їв би лише добренького і масненького. Не хотів знати більше ні про що. Коли дурень підріс, газда не знав, що з ним робити, аби трохи розуму навчити й вигнати з нього лінощі. Радився з людьми, думав, прикидав. Нарешті придумав. Запріг коня до воза і каже: – Ану, сину, сідай на фіру. Поїдеш у світ учитися розуму. Може, між людьми покинуть тебе лінощі. Дурень пошкрябав потилицю і відповідає: – А нащо мені розум? Мені й без нього добре. – Без розуму ти – як сліпе цуценя... До того ще й лінивий. – Лінивство мені теж не заважає. Пани, адіть, нічого не роблять, а добре живуть. – Не рівняйся до панів, дурню... Най вони собі пухнуть, а ми маємо увихатися. Ану сідай на фіру! – Сідаю, сідаю, аби тільки не били... Але я не хочу кудись їхати... Газда траснув батогом, і фіра з дурним сином покотилася. – Тату, а ви будете мене увесь час возити? – запитує дурень. – Ні, відвезу на третє село, аби-сь не вернувся додому, і лишу самого. Шукай свого гаразду. – А мені було б гаразд, якби ви мене возили. Виїхали за село. Там сонечко гріє, вітрець повіває, жайворонок співає. Дурень не міг на околоті спокійно лежати. Встав і роздивляється по полю. Глип – сірий зайчисько пасеться в люцерні. Дурень крикнув: – Утя-тя-тя, куций злодію! Скочив на землю і – за куцим. Але заєць є заєць – він спудився і драпанув так, аж закурилося за ним. А хіба втечеш ЕІД дурня? Дурень такий напасний і жвавий, що ні на крок не відстає від нього. Забіг так далеко, що батько його вже більше не видів і повернув додому. Дурень зловив зайця: – Від мене не втечеш! Заєць запищав: – Не тисни вуха, дурню, бо голова болить! – Най тобі болить, що мені до цього? – Я ж твоє щастя, дурню, аби-сь знав! – Ти є моє щастя? Виходить, через тебе мене вигнали з дому. Зараз шкіру з тебе злуплю! – Який ти дурнпй, братчику! Хіба з щастя можна шкіру лушіта? Я ж тебе царем зроблю. – Мене? – здивувався дурень,– Ото буде файно, як я стану царем! Ходім, зайчику! Потеліпалися обоє до столиці. Як підійшли до царського палацу, заєць сказав: – Бери мене за вухо і неси цареві в подарунок. Дурень схопив зайця, поніс до палацу. – Ти куди? Ану вернися! – крикнули жовніри. – Мовчіть! Хіба не видите, що я несу дарунок вельможному цареві? Його пропустили. Дурень став перед царем і каже: – Світлий монархо, я приніс тобі зайця, щоб мав що їсти. Цар дуже любив, коли йому щось дарували. Схопив зайця за вуха. Той заплющив очі, скривився, але все стерпів. І цар сказав дурневі: – Який ти розумний, легіню! В неділю скажу, аби з твого зайця зробили мені печеню. Дурень поніс куцого до заячої кошари, а той заговорив: – Я дізнаюся, чи нема в царя доньки відданні. Через три дні підійдеш до цього паркану. – Най буде, зайчику,– відповів дурень. Через три дні дурень підійшов до заячої кошари. Заєць йому каже: – Забери мене звідси. Я вже знаю, що в царя є дівка, що має віддаватися. Вона дуже файна, але не вміє сміятися. Цар оголосив, що той, хто зробить так, аби вона сміялася, буде її чоловіком. Дурень схопив зайця і втік із ним за місто. Там відгородили кавалок землі, збудували собі хатку з патиків і стали газдувати. Одного дня заєць пройшовся по полю, роздивився й потім сказав дурневі: – Посій, братчику, всюди гарбузів. Дурень цілий день розкидував по полю гарбузові зернята. Не минуло багато часу, як поле довкола вкрилося гарбузами, але не простими, а такими, як копиці сіна. Дурень схопився за голову: – Божечку, та як я їх позвожую додому? Заєць заспокоїв: – Не гризися, братчику... Відірви лише одному хвіст і потручай трохи. Побачиш, що буде. Дурень втітрився. Вийшов на поле, відірвав першому гарбузові хвоста і заштовхав його вперед. Гарбуз покотився, а за ним усі інші гарбузи. Прикотилися до хатки. Та гарбузів було так багато, що хатка гейби пропала між ними. Дурень знову забідкався, не знав, що робити. Заєць каже: – Не гризися, братчику, завтра прийдуть купці із столиці. У тебе має лишитися один гарбуз. На другий день прибули купці. Зійшлося їх стільки, що на одного гарбуза припадало двоє. За якусь хвильку коло хати залишився лиш один гарбуз і гора грошей. Дурень накрив гроші гарбузинням і ліг собі спати. Вранці заєць розбудив його: – Збирайся, йдемо знову до столиці. Може, десь оженимо цього гарбуза. Він, ади, лишився в нас без пари. – Най буде так, як ти, зайчику, кажеш. Дурень штурхнув гарбуза під бік, той покотився уперед. Прийшли до столиці, ходять від будинку до будинку. Дурень питає кожного пана: – Чи нема у вас файної нареченої для нашого гарбуза? Пани тільки лупали очима і нічого не казали дурневі. Він тручав гарбуза до інших воріт і знову питав: – Чи нема у вас файної дівки для нашого гарбуза? Так дійшов із зайцем до царського Палацу. Царівна сиділа якраз у вікні – сумна і похмура. Як уздріла їх, то вибігла надвір і спитала: – Куди тручаєте гарбуза? – Ади, хочемо його оженити, та не можемо найти файної нареченої. – Ха-ха-ха-ха! Хі-хі-хі-хі! – царівна так сміялася, що всі повибігали і почали ззиратися на неї. – Чого смієшся, доню? – спитав цар. – Ади, вони хочуть гарбуза оженити, ха-ха-ха!.. Заєць сказав дурневі: – Підходь до царя і сватай царівну. Скажи, що це ти навчив її сміятися. Дурень послухав зайця, став перед царем: – Пресвітлий монархо, давай доньку за мене, бо це я навчив її сміятися. Цар від свого слова не міг відступити. Як відгойкали весілля, дурень зробився принцом. А як номер старий цар, він сів на престол. Заєць був завжди коло нього і вчив його розуму.