В одному селі жив колись багатий пан Псякревський. Люди боялися паниська, як вогню, бо він, холера, був страшним драпіжником. Дуже любив горілку і компанію. Та з ним ніхто не хотів сідати за стіл, тому що від чарки Псякревський губив розум. Нахлебчеться горілки, як качка води, та й засне, де сидить. Потім пролупить очі й казиться: б’є все, що уздрить, а найбільше – горшки. Одного разу дідич прийшов до бідняка. Сів, розклав на лаві хліб і ковбасу, поставив дві чарки. Налив горілки й каже: – Ану, газдо, вип’ємо за те, аби всім було по сім, а нам з вами – по вісім. І аби-сьмо здорові були... Бідняк випив порцію, далі другу й третю, четверту вилив за пазуху. Спорожнили пляшку, взялися до другої. Жінка бідняка упала па коліна і підняла руки перед святими образами: – Чим ми провинилися, о божечку милий, що ти послав нам до хати пана?! Потім повиносила всі горшки, миски, горнята до дірявої стодоли, сховала в солому. Дідич, такий п’яний, що хоч йому зуби рви, ліг тут же, на лавиці, й одразу захропів. – Тікаймо, чоловіче, від цієї напасті! – змочилася жінка. – Ні, я не йду зі своєї хати! Сиди тихо, жінко, щось придумаю. Коли добре стемніло, бідняк узяв Псякревського на плечі та й поніс на грядки до сусіда-багача. Посторцював його в цибулі, попідпирав патиками й повісив йому торбу, в яку наклав городини. Багацькі пси уздріли Псякревського й гавкали, аж казилися. Багач подумав, що то прийшли злодії. Вийшов надвір, заглянув на город, а там хтось стоїть. «Відай, якийсь бідняк-голодняк»,– подумав сусід і дуже розсердився. Схопив ломаку і одним ударом поклав злодія на землю. Але придивився і лупнув очима: то дідич Псякревський! Поторсав його – мертвий! Багач забіг до хати: – Гвалт, жінко, я вбив дідича! Піду до криміналу... Багачка подумала, що він верзе спросоння. – Де ти його вбив? – На грядках. Крав цибулю... Жінка вийшла, глянула і сплеснула в долоні. – Бери, То, чоловіче, і віднеси в ліс,– порадила вона. Послухав багач жінку, сунув Псякревського в мішок і цупить до лісу. Тільки ступив на стежку – здибав цигана, який теж мав мішок на плечах. – Куди, цигане? – На ярмарок, несу солонину. А ти? – Я теж. – Ходімо разом, не будемо боятися злодіїв,– промовив циган. Опівночі дісталися до маленької хатини. – Переночуймо тут,– говорить циган. – Най буде... Зайшли в хатину – там нема нікого. Циган виліз па піч. Багач ліг на лаві, але йому не спалося. Коли циганисько вже придушив зайця, багач зліз із лавиці, схопив мішок цигана і драпонув із хати. Пройшов трохи, шпурнув свою ношу в глибочезний яр і рушив, задоволений, додому. Удосвіта циган протер очі: – Уставай, чоловіче, вже час у дорогу... Але йому ніхто не відповів. – Утік!–мовив сам до себе циган.– Думає, що як прийде на ярмарок раніше за мене, то ліпше продасть свою солонину! Циган закинув на плече багачів мішок і почвалав до міста. Прийшов, а на торговиці сила-силениа люду. Аби марно не втрачати часу, циган уже від воріт почав репетувати: – Соло-о-онину несу, люди добрі! Со-о-олонина!.. Ходіть купувати! Свиня була годована білим калачем з маслом і молоком! Со-о-о-олонина!.. Купуйте сьогодні, бо завтра не буде. Люди позбігалися з усіх боків до нього, бо ще ніхто ніколи не бачив циганського сала. Кричали з нетерплячки: – Ану, давай! – Ану, показуй! – Ану, розв’яжи міха! Циган шукав місця, аби викласти свій крам. З гіркою бідою примостився він коло возів з горшками, макітрами, тарелями. Розв’язав мотузку, але з міха висунулася голова Псякревського, що тільки-но прокинувся. Бідолаха циган витріщився на дідича, а дідич – на цигана. З натовпу сміялися: – Ади, поки ти доніс солонину на ярмарок, в неї чуприна виросла! – І вуха, як у того віслюка! Циган кинувся крізь натовп і так утікав, що аж курилося за ним. Псякревський подивився каламутними очима і відчепив від фіри орчик. Усі порозбігалися. Уздрів купи горшків на возах. Боже мій, що діялося з дідичем! Бив усе за рядом, поки не перебив усі горшки на ярмарку. У відповідь люди порахували йому зуби й ребра, потягли до поліції. Так казка і скінчилася.