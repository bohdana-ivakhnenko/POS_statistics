   Вийшов чоловік на поле, дивиться, а то сидить заєць. Він зайшов його потиха та й того зайця злапав. Приніс додому та й гострить ніж. А заєць каже: — На кого ти той ножик гостриш? — На тебе, буду тебе різати. А заєць тоді каже: — Знаєш що, годуй мене, понесеш мене на ярмарок та й візьмеш добрі гроші. А чоловік каже: — Добре ти мені кажеш. Ну,— каже,— то я вже тебе різати не буду. Годував він того зайця місяць. Приходить той день, що чоловік має нести того зайця на ярмарок. Чоловік каже до зайця: — Ну, вже підемо на ярмарок. Заєць тоді каже до того чоловіка: — Іди лагодь мішок, покладеш мене у мішок та й будеш нести. Узяв чоловік поклав того зайця в мішок та й несе на ярмарок. Входить він у місто, але йде другий чоловік та й каже: — Що ти там несеш в міху? А той каже: — Несу поштаря. — Та,— каже,— що би ти за того хотів поштаря? — Даш,— каже,— сотку, то купиш, а не даш, то я йду далі. Той чоловік дав тому сотку. — Гей,— каже той,— на тобі цього поштаря. Той каже: — А в що я його покладу? — Ти,— каже,— маєш торбину з хлібом, візьми, хліб викинь, а того поштаря туди запхаєш. А той взяв та й так і зробив. Потім бере та й вертається назад додому. Вийшов він за місто, а заєць каже: — Візьми, мене пусти, бо мені зле у торбині сидіти. Той чоловік каже: — А як ти де втечеш? Каже: — Ти не маєш чого боятися, бо я знаю, де твоя хата. — Ну, тоді я тебе пускаю, ще прив'яжу тобі мішечок з грішми. Він пустив того зайця, а заєць собі побіг. Той чоловік собі гадав, що він побіг до його дому. Чоловік приходить додому, питається жінки: — Чи не був тут поштар? А жінка каже: —Я тут не бачила жодного поштаря. Він каже до жінки: — Я дав сотку за поштаря, і десь щез, та ще узяв і мішечок прив'язав до нього з грішми. Жінка каже до чоловіка: — Йди, може він за селом сидить та не знає, до котрої хати увійти. Чоловік вийшов за село та й ходив цілий день і ніде зайця не видів. Чоловік приходить додому та й каже до жінки: — Не досить, що пропав заєць, але ще й мішечок з грішми.